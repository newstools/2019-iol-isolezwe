Lezi zitimela zakhiwe Ekurhuleni, eGauteng, kulindeleke ukuthi kukhiqizwe ezilinganiselwa ku-7000 eminyakeni engu-20 ezayo. URamaphosa uveze ukuthi uhulumeni utshale uR172 billion ukuthuthukisa ingqalasizinda yezitimela, ukuze abantu bafike ngesikhathi ezindaweni abaya kuzo. “Le mali izosetshenziselwa ukukhiqiza izitimela zesimanje, eziphephile, ezizofikisa abantu ngesikhathi emsebenzini. Sizothuthukisa nayo yonke ingqalasizinda yezitimela, siqinisekise ukuthi ziyehla izindleko zikagesi osetshenziswa yizitimela,” kusho uRamaphosa. UNgqongqoshe wezokuThutha, uDkt Blade Nzimande uthe kuzothi kuphela unyaka ozayo kuzobe sekukhiqizwe izitimela ezintsha eziwu-70 ezizosebenza eWestern Cape naKwaZulu-Natal. Uthe izitimela ezintsha zizoba nobuchwepheshe besimanje, abale kubo ama-air conditioner. UDkt Nkosinathi Sishi oyisikhulu sePassenger Rail Agency South Africa (Prasa) uthe bazimisele ukulethela abantu izitimela eziphephile futhi ezinobuchwepheshe besimanje. Uthe isitimela abasithulayo sizobhekwa ukuthi sisebenza kanjani kwingqalasizinda ekhona nokuthi siyahambisana nazo zonke izinhlelo zokuphepha. Khonamanjalo, uRamaphosa uhlangane nabalimi baseCape Town wabatshela ukuthi uhlelo lokubuyiswa komhlaba luzolandela umthetho. Uthe iNingizimu Afrika ngeyabo bonke abantu abahlala kuyo, abamnyama nabamhlophe.