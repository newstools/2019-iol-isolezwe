INKANTOLO yeMantshi eNtuzuma ixegise imibandela yebheyili ebibekelwe owesifazane osolwa ngokulahla usana lwakhe esitamkokweni eNewlands East. Lo wesifazane oneminyaka engu-32 uvele kule nkantolo ngoMsombuluko ekuseni. Ummeli wakhe, uMnuz Jacques Botha ufake isicelo sokuthi lo wesifazane avunyelwe ukuthi abone ezinye izingane zakhe njengoba sekusondele amaholidi ePhasika. NgoFebhruwari iMantshi uRavi Pillay inikeze lo wesifazane ibheyili ka-R5000 ngombandela wokuthi ngeke axhumane nezingane zakhe futhi uzothutha ayohlala kwenye indawo, asuke eNewlands East. FUNDA:Â Inhlokomo kuhlengwa usana esitamkokweni NgoMsombuluko uPillay uphasise isicelo sikaBotha sokuthi lo wesifazane akwazi ukubona izingane zakhe ezimbili, okuyisicelo abashushisi abangasiphikisanga. Inkantolo iphinde yaziswa ukuthi imiphumela yolibofuzo ayikathunyelwa abaphenyi becala. Ngesikhathi evela ngoFebhruwari lo wesifazane, uBotha waveza ukuthi kungenzeka ukuthi uphethwe ukhwantalala oluhlasela abantu abasanda kuzala. Lo wesifazane kulindeleke ukuthi abuyele enkantolo ngoJulayi. 