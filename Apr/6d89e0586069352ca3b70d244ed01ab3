UMlungisi wadutsulwa wabulawa ngo Febhuwari 5 nonyaka ngaphandle kwale nyuvesi ngesikhathi onogada bezama ukuhlakaza isixuku sezitshudeni ebezibhikisha. NgoLwesihlanu bekuphela izinyanga ezimbili uMlungisi abulawa kanti umkhandlu wezitshudeni ubhale ekhasini lawo leTwitter ukuthi azeneme njengoba sekuphele izinyanga ezimbili kungakaze kuboshwe muntu ngokufa kukaMlungisi. UMengameli woMkhandlu weziTshudeni, uSesiyanda Godlimpi, uthe umthetho kumele usebenze. “Kuyasikhathaza ukuthi namanje akukaze kuboshwe muntu ekubeni kwakhukhona nofakazi ababona yonke into eyenzeka. Sigquqguzela abomthetho ukuthi baluthathele phezulu lolu daba,” kusho uSesiyanda. Uthe ngoFebhuwari, emva kokushona kukaMlungisi, bamashele eCity Hall lapho bedlulisele khona uhla wezikhalo kuMnuz Mlungisi Ntombela owayephuma ehhovisi lemeya. “Ohlwini sasicela ukuthi kuboshwe ngokushesha ababulala uMlungisi kuphinde kususwe onogada abaqaphe eDUT ngoba asizizwa siphephile ngaphansi kweso labo. Namanje asikaze siyithole impendulo futhi akukaze kwenzeke esasikucelile,” kusho uSesiyanda. Le nyuvesi ithe ngeke iphawule ngalolu daba njengoba selusezandleni zamaphoyisa. “Inyuvesi ikwazile ukusebenzisana namaphoyisa ngophenyo lokufa kukaMlungisi, konke okunye sekusezandleni zamaphoyisa,” kusho okhulumela le nyuvesi, uMnuz Alan Khan. Okhulumela amaphoyisa KwaZulu-Natal, uCpt Nqobile Gwala, ukuqinisekisile ukuthi akekho umuntu osaboshiwe. Uthe uphenyo luyaqhubeka. USesiyanda uthe basazoqhubeka nokuzabalazela ubulungiswa ngokufa kukaMlungisi.