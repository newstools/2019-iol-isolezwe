Esithangamini nabezindaba eThekwini izolo, uNobhala weCosatu esifundazweni uMnuz Edwin Mkhize uthe i-ANC akumele ivale amehlo kulolu daba ithathe izinqumo ezingahambisani nomthethosisekelo. “Sicabanga ukuthi kumele siyixwayise i-ANC ngalokhu ikakhulukazi njengoba kuyithina bantu bakaKhongolose esihlale sikhuluma ngokuthi kumele kuhlonishwe lomthetho othi awukwazi ukubeka umuntu icala engakatholwa inkantolo enecala,” kusho uMkhize. Uthe lesi sinqumo senza kube sengathi umuntu osuke esolwa usenecala. UMkhize uthe badumele ngendlela amaphoyisa enza ngayo kwamanye amacala okubulawa kosopolitiki. “Sisho njalo kodwa sibe sijabula ukuthi bakhona abantu asebeboshiwe mayelana namacala okubulawa kosopolitiki kodwa okusiphatha kabuhlungu ubudedengu bamaphoyisa ekwenzeni umsebenzi wawo, lento yokuthi kukhona abantu ababoshwayo emva konyaka kukhona abantu ababulewe bese beboshiwe labo bantu kuthiwe ubufakazi obuphelele abukho, kuthiwe amacala ayahoxiswa okwesikhashana leyonto ikhombisa ukuthi amaphoyisa ayahluleka ukwenza umsebeni wawo,” kusho uMkhize. I-ANC KwaZulu-Natal ithathe isinqumo sokuthi iwahoxise ezikhundleni amaqabane ayo athinteka emacaleni abucayi kuze kube kuyaqedwa ukuqulwa kwawo. Esitatimendeni esithunyelelwe abezindaba izolo ngemuva komhlangano wesigungu esiphezulu se-ANC, uKhongolose umemezele ukuthi uyabakhipha bonke ohlwini lwamagama abantu abaya ePhalamende labo abalahlwe amacala obugebengu. IPhini likaNobhala-jikelele we-ANC, uNksz Jessie Duart,e lithe bathathe isinqumo sokuthi babakhiphe bonke abantu abalahlwe ngamacala, wengeza ngokuthi wonke amalungu abo osohlwini azophinde ahlolwe ukuthi awakaze yini alahlwe ngamacala. Uthe bakwenza lokhu ngoba befuna ukuvuselela umbutho nokuwenza ubukeke kahle emphakathini. I-ANC kuzwelonke ayizange isho lutho mayelana nesiphakamiso sokuthi ikhiphe ohlwini labo abathinteka ezinsolweni zenkohlakalo nasemacaleni abucayi UNksz Duarte uthe bakholwa ukuthi kunomkhankaso okhona wokunyundela abanye abaholi amagama abo asohlwini ukuze bakhishwe. I-ANC iphinde yakuchitha futhi ukuthi kwaba nokugxambukela okwenziwa nguNobhala-jikelele wabo uMnuz Ace Magashule kwakhona izinguquko azenzayo ohlwini lwamagama. “Isigungu esiphezulu se-ANC siyaluthemba uhlelo olulandeliwe kade kuhlanganiswa uhlu lwamagama abantu abaya ePhalamende, abantu abaphakanyisiwe ilabo abakhethwe amagatsha ombutho,” kusho uNksz Duarte.