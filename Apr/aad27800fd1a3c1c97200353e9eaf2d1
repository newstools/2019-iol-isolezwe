Umholi womphakathi eMandeni, uMnuz Jabulani Biyela, ukuqinisekisile ukuthi uZulu umisiwe emsebenzini. “Yebo imeya imisiwe emsebenzini. Ngingumholi womphakathi mina ngakho ngiyakuqinisekisa ukuthi isimisiwe,” kusho uBiyela. Izolo amakhansela kaMasipala waseMandeni athe yize engatshelwanga ngokusemthethweni ukuthi umisiwe uZulu kodwa isabelozimali sikamasipala sithulwe yiPhini leMeya uNkk Phindile Sishi. Kuthintwa uZulu ucele ukuthi kushayelwe ihhovisi le-ANC KwaZulu-Natal ngoba ngeke akwazi ukuphawula ngalolu daba oluthinta yena ngqo oseluphethwe yinhlangano yakhe. Ngesikhathi abantu baseMandeni bebhikisha babesola uZulu ngokudla imali nokungabaletheli intuthuko. Isolezwe like labika ngoMasipala waseMandeni ngesikhathi uthola izindondo zokusebenzisa kahle imali, nangesikhathi uMncwaningi Mabhuku Jikelele, uMnuz Kimi Makwetu, ewuhalalisela ngomsebenzi wawo kwezezimali. Okhulumela i-ANC KwaZulu-Natal, u-Adv Nomagugu Simelane-Zulu, uthe kunomhlangano odingida udaba lwaseMandeni ngeke akwazi ukuphawula. “Anginayo impendulo yokuthi imeya imisiwe noma cha ngoba bengishilo ukuthi kunomhlangano okhona mayelana nodaba,” kusho u-Adv Simelane-Zulu.