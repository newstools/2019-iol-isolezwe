Bahlale benolaka nje onogada basebholeni ungafunga ukuthi iyona ndlela abaqeqeshwa ngayo nabatshelwa ukuthi yilona limu abalandeli bebhola abaluqonda kahle. Uyabekezela ugwinye itshe uma uwumlandeli webhola, uqhubeke uye enkundleni ngoba ukubuka ibhola bukhoma kumnandi kakhulu kunokulibuka kwithelevishini. Yingakho sithi asibathulele isigqoko onogada abebesemcimbini kamaskandi obe yingqophamlando ngoMgqibelo i-#Gcwalisa iMabhida. Bebenesihe futhi behlonipha ngendlela emangalisayo. Kusukela usengaphandle enkundleni, bebekufuna kahle ithikithi, bakuchazele ngenhlonipho ukuthi kumele ushone ngakuphi kuze kube uyofika lapho uhleli khona. Baze bawuhlonipha abantu umsebenzi wabo futhi baze bakwenza into emnandi ukuya enkundleni, ufike emcimbini usajabule hhayi usuhluthukile ngoba kade ukhacwa ngonogada. Inkampani ebinikwe umsebenzi iwuphathe ngobunono yenza izinto ngalo mcimbi obuhlelwa yiNdlamlenze Development Foundation kaKhuzani wahlonipheka futhi waba sezingeni ngayo yonke indlela. Yebo ngasekugcineni kukhona okwaphazamisa njengoba kukhona abantu abayisishiyagalombili abaphuthunyiswa esibhedlela sebelimele kodwa futhi nalapho abahleli bomcimbi bakhombisa ukuthi ukuphepha kwabantu bakubeke eqhulwini njengoba bavele bawuvala umcimbi benzela ukunqanda isimo. Kulula ukubhangqa abantu ngebhande elilodwa futhi uma abantu bedume kabi akube kusanakeka uma benza okuhle. Yingakho nje sibona kubalulekile ukuqhakambisa umsebenzi omuhle wonogada abebesebenza kwi-#Gcwalisa iMabhida kungabi nje ukukhuluma ngonogada uma begxekwa kuphela. Njengoba kuyizinto ezincane ezona umcimbi, zona futhi lezo zinto ziyawuphakamisa umcimbi. Onogada babe nesandla ekuphakamiseni umcimbi kaKhuzani. - Umbono wePhephandaba