USEZOFAKAZA ngoLwesine owayeyinhloko ye-Independent Police Investigative Directorate (IPID), uMnuz Robert McBride kwiKhomishini kaZondo ephenya ngokulawulwa kombuso yindlazana kuleli. UMcBride bekulindeleke ukuthe ethule ubufakazi ngokusebenza kwabezomthetho okuhlanganisa amaphoyisa eSAPS noPhiko lwezokuShushisa kuleli iNational Prosecuting Authority (NPA). Kuvele imibiko ethi ithimba labameli alibaxwayisanga bonke abathintekayo kubufakazi bukaMcBride, kwabe sekunqunywa ukuthi uzofakaza ngoLwesine. UMcBride kwakulindeleke ukuthi avele kule khomishini ngoFebhuwari nonyaka. Nakhona kwahlehliswa ngezizathu ezifanayo kudingeka ukuthi azise ayezofakaza ngabo okubalwa kubo owayenguNgqongqoshe wamaPhoyisa uMnuz Nathi Nhleko noMshushisi uShaun Abrahams oke waphatha iNPA. Owayengumphathi woKlebe KwaZulu-Natal, uMnuz Johan Booysen naye obekulindeleke ukuthi ezothula ubufakazi kulelisonto, uzovela ngoMsombuluko wesonto elizayo. Ikhomishini kaZondo ikhethe ukuhoxisa izinhlelo zanamhlanje ngenxa yalezi zinguquko.