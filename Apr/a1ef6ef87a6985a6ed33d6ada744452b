KULINDELEKE ukuthi bavele enkantolo ngoLwesithathu abasolwa ababili ababoshwe ngecala elihlobene ‘nokuvuswa ekufeni’ kuka Mnuz Elliot Moyo ebandleni likaMfundisi Alph Likau i-Alleluia International Ministries. NgoFebruwari nonyaka ube sematheni uLukau kulandela ukusabalala kwe-video yakhe emuveza elingisa ukuvusa u-Elliot ebandleni lakhe okwacacela ngisho ingane encane ukuthi kungamampunge. Izinkampani ezintathu zabangcwabi zamangalele i-Alleluia Ministries nomndeni kaMoyo ngokudicelelwa kwesithunzi kwazise kwavela amagama azo kwivideo. Leli bandla lathinta iKingdom Blue ukuze lithole ibhokisi, lasebenzisa izikhangiso zeBlack Phoenix ezanamathiselwa emotweni eyayithwele ‘isidumbu’ lase lixhumana neKing & Queens ngemoto. Ngokwesiteshi sezindaba i-eNCA oyedwa wababoshiwe ngowesifazane osolwa ngokuthinteka ekuqashweni kwemoto nebhokisi. Kubikwa ukuthi amaphoyisa asathungatha abanye abasolwa kulolu daba ngokunjalo no-Elliot Moyo. Ngeledlule kuke kwasabalala imibiko yokuthi uMoyo usedlulile emhlabeni, ushonele kubo eZimbabwe. Nokho amaphoyisa akuleli abengakaziqinisekisi lezi zindaba njengoba engakabikelwa yiziphathi mandla zaseZimbabwe. ULukau ngakolunye uhlangothi washaya ungqimphothwe ngemuva kokugxekwa ngale video, wathi empeleni akakaze athi uvuse umuntu ekufeni yena. “Ngaphambi kokuba bangene esontweni ibhokisi belinyakaza nokuchaza ukuthi umuntu ongaphakathi kulona ubephila saka,” kuchaza uLukau esitatimendeni ngaleso sikhathi. Ngemuva kwale video, ibandla likaLukau lembuleka izinqe abantu ababesonta kulo begeqa amagula ngokukhokhelwa kwabantu ukuthi balingise izimangaliso kulo. Lokhu kwadalulwa ohlelweni oluphenya kabanzi ngezihloko ezihlukene kuleli, iCutting Edge edlala kuSABC 1. Lo mfundisi wathola ukugxekwa okukhulu kubaholi bezenkolo ngalokhu bemsola ngokungcolisa inkolo yobuKrestu. 