UButhelezi izolo uhambele emijondolo yaseReservoir Hills, eThekwini lapho kushone khona abantu abathathu kubalwa owesifazane okhulelwe nomculi kamasikandi osafufusa obaziwa ngoMini Cooper. Ufike waduduza imindeni yabashonelwe waphinde wanikela ngegilosa kulabo abakhahlanyezwe izikhukhula. “Umnyango wezokuHlaliswa kwaBantu kumele uchaze kabanzi ngesimo esingekho ezingeni sezindlu zomxhaso njengoba iningi lazo zidilike kade kuhlasela imvula enamandla edlule nenqwaba yemiphefumulo yabantu,” kusho uButhelezi. Uthe ukucekeleka phansi kwemigwaqo namabhuloho bekungagwemeka ukuba zikhona izinhlelo anazo uhulumeni ukuqinisekisa ukuthi amanzi ayakwazi ukuhamba emigwaqweni uma kunezimvula ezinkulu. “I-IFP idumele futhi iphatheke kabi ukuthi silokhu sikhula isibalo sabantu ababhubhe ngemuva kokuhlasela kwezikhukhula KwaZulu-Natal nase-Eastern Cape,” kusho uButhelezi. Unxuse abantu abahlala kulezi zindawo ezikhahlanyezwe izikhukhula ukuba bahlale beqaphile ikakhulukazi njengoba izangoma zezulu zikhiphe umbiko othi maningi amathuba okuthi imvula enamandla ibuye. UButhelezi uncome umsebenzi wabezimo eziphuthumayo ngendlela abasukume ngayo bezama ukuhlenga labo abakhahlanyezwe izikhukhula. Uthe okumphatha kabi kakhulu ukuthi akukhona okokuqala ukuthi ezinye zalezi zindawo ezishayeke kakhulu, zikhahlanyezwe yizikhukhula eThekwini. Uthe njengeqembu bafisa ukudlulisa amazwi enduduzo emindenini elahlekelwe izihlobo zawo.