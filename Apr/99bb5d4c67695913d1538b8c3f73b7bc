Le video ebigcwele izinkundla zokuxhumana kuvela kuyo owesilisa ofake ivesti elimhlophe nebhulukwe elimnyama, eshaya owesifazane osemncane embophe ngemuva ngentambo. Kusolwa ukuthi uyise kamgilwa udinwe ukuthi uhambe waya ebhishi ngaphandle kokucela noma ukumbikela ukuthi uya kuphi. Le ntombazane kuvele ukuthi yayihambe nabangani bayo. Kule video kubonakala eyishaya ngenduku emzimbeni ephindelela, ebe eyibambe unyawo. Le ntombazane ilele ecansini ngesisu ilokhu ikhala. Ibonakala isizigingqa phansi enhlabathini, ikhala ithi “ngiyaxolisa baba”. Lo wesilisa uyayilandela noma isizigingqa phansi, elokhu ethi “ngathini kuwena, uyangidelela ngibe ngikuthanda kangaka?” Le video iqoshwe imizuzwana ize iphele lo wesilisa elokhu eshaya le ntombazane okuvele ukuthi indodakazi yakhe. Okhulumela amaphoyisa KwaZulu-Natal uLt. Colonel Thulani Zwane, uthe amaphoyisa avule icala ngenxa yalesi sigameko. “Amaphoyisa esiteshini saKwaMsane avule icala kulandela ukuvela kodaba lokushaywa kwale ntombazane. Uphenyo lusaqhubeka, bekungakaboshwa muntu,” kusho uZwane. Isolezwe lithole ukuthi uyise wale ntombazane kuthiwa usekubhaceni kulandela ukusabalala kwale video okuthiwa iqoshwe abangani bentombazane abebebukela ishaywa. Imizamo yeSolezwe yokukhuluma nomgilwa okuthiwa kade eshaywa ayizange iphumelele izolo njengoba izinombolo zakhe bezingatholakali kwaze kwashaya isikhathi sokushicilela.