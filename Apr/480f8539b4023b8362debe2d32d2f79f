“Sekuphele iminyaka ewu-26 ubaba asocongwa. Ubezophatheka kabi uma ebona abaholi banamhlanje bedla imali esikhundleni sokuthuthukisa izinga lempilo yabantu. Kule minyaka edlule kuningi okuhle okwenziwe wuhulumeni. Kodwa kuningi nokusibuyisela emuva. Ubaba wayethi iSocialism isho ukuthi abantu kufanele babe nendawo yokuhlala ehloniphekile, babe namanzi, usizo lwezempilo, imfundo yamahhala esezingeni nomnotho uphathwe yibo bonke abantu. Uma usaphethwe yidlanzana kusho ukuthi sikhulu isidingo se-socialism,”kusho uNkk Lindiwe Hani. Ugqugquzele abaholi bakahulumeni ukuthi bafane noyise, bangagcini ngokucaphuna izinkulumo zakhe kodwa mabakhombise nangezenzo ukuthi bayamkhumbula uHani. UHani wasocongwa nguJanus Walusz, odabuka ePoland, osabhadle ejele namanje emuva kokuchithwa kwesicelo sakhe sikashwele ngoJanuwari wonyaka odlule. UNobhala Jikelele weSACP, uDkt Blade Nzimande uthe: “Sifuna ubulungiswa futhi ngeke sivume adedelwe (uWalusz) bengakajeziswa bonke abenza itulo lokuthi kusocongwe uHani,” kusho uNzimande. Ugqugquzele abantu ukuthi bavotele i-ANC esho nokuthi beyiSACP bazoqinisekisa ukuthi iyalunqoba ukhetho lwangoMeyi 8. UNobhala Jikelele we-ANC, uMnuz Ace Magashule ucele ukuthi kube nobumbano kumadlelandawonye, kuqinisekiswe ukuthi i-ANC izidlela amahlanga okhethweni lukazwelonke. UMagashule ubekhuluma emcimbini wokukhumbula uMnuz Hani obusemathuneni eThomas Nkobi Memorial Park, eGermiston, Ekurhuleni izolo. “Kufanele kuhlanganwe kwakhiwe kabusha i-ANC,” kusho uMagashule. Uthe abaholi be-ANC kufanele bafane noHani nomama Winnie Mandela ngoba abazange badunyiswe yizintatheli kodwa baduma ngokusebenzela abantu baseNingizimu Afrika.