UNksz Thembelihle Zulu wasesigodini saseNdonsa, eMabedlana, kuthiwa ulandwe yisoka lakhe ngoLwesihlanu ngemuva kokuthi ethe uyolivakashela wangalifica. Umthombo uthe kuthe uma uNksz Zulu engamfici umsolwa ekhaya wavele wabuyela kubo. “Umufi ubeyovakashela isoka lakhe kodwa wangalifica ekhaya ngoLwesihlanu. Ngemuva kwalokho isoka libuyile laya kwamufi lafike lamthatha lahamba naye. Nokho akukho obekusolisa ngoba bekungekho ngxabano ebikhona phakathi kwabo ebingenza kube nemicabango yokuthi kungenzeka kube nalesi simo. Umufi akabuyanga ekhaya ngoLwesihlanu nokwenze kwaba nomcabango wokuthi ulele esokeni lakhe ngoba yilo ebelimlande ekhaya,” kusho umthombo. Uqhube wathi ngoMgqibelo kufike isigijimi ekhaya kwaZulu sizohlaba umkhosi wokuthi sithole indodakazi yakhona idindilize esigangeni inamanxeba okuklajwa ekhanda. Kuphuthunywe endaweni yesigameko nokuyilapho umufi etholakale esaphefumula kodwa kubonakala ukuthi ulimale kanzima. “Akucaci ukuthi ubemshaya ngani ekhanda ngendlela abelimele ngayo. Isoka lakhe kube nemizamo yokulifuna ukuze kuzwakale ukuthi kwenzekeni ngoba uhambe nomufi kungekho nkinga kodwa usetholakala elimele futhi elele esigangeni. Umsolwa ubalekile ngoba namaphoyisa abemthungatha kodwa awamtholanga,” kusho umthombo ocele ukungadalulwa. Imizamo yokuthola umndeni ukuze uphawule ngokuwehlele igcine ingaphumelelanga. Okhulumela amaphoyisa KwaZulu-Natal, uLt Colonel Thulani Zwane, uthe bagcwele izinkalo bathungatha umsolwa kodwa elisagodliwe igama lakhe ngenxa yokuthi akakaboshwa futhi akakaveli nasenkantolo. “Okwamanje akukaziwa ukuthi yini imbangela yokubulawa kukaNksz Thembelihle Zulu. Amaphoyisa asaqhubeka nophenyo kodwa umsolwa akakaboshwa njengoba esagcwele izinkalo. Singakuqinisekisa nokuthi amaphoyisa asoLundi ayehla ayenyuka athungatha umsolwa ukuze aboshwe,” kusho uZwane. Lesi sigameko sokubulawa komuntu wesifazane oLundi nasezindaweni zaseZululand silandela ezinye eziningana njengoba umkhuba wokubulawa kwabesifazane babulawe ngesihluku usujwayelekile kulesi sifunda. Ngonyaka odlule kugcine sekuthukuthela izinhlaka zabesifazane nomphakathi eZululand bekhuza umhlola ngoba bethi akusabekezeleleki ukubulawa ngesihluku kwamantombazane okwenzeka koNongoma, oLundi naseDumbe. Ngenyanga edlule kuboshwe isoka ngezinsolo zokugwaza libulale unina wezingane zalo ngoba limsola ngokuthi useqome omunye umuntu. Lesi sigameko besilandela esinye sokubulawa kowesifazane owagqitshwa ehlathini edolobheni eDumbe kanti nakhona kwaboshwa isoka okusolwa ukuthi lambulala lamshisa maqede lamgqiba. Nakuleso sigameko isoka kuthiwa lalinesikhwele lisola umufi ngokuthi usethandana nomunye umuntu.