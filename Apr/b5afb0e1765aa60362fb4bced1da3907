AMAPHOYISA KwaZulu-Natal ashaqe izibhamu ezingu-25 ezingekho emthethweni ezindaweni ezahlukene ngempelasonto yePhasika. Okhulumela amaphoyisa KwaZulu-Natal, uLt. Colonel Thulani Zwane, uthe amaphoyisa ahambele izindawo ezehlukene nokuyilapho ethole khona izibhamu, oqhwasha nezinhlamvu. “Kusukela ngo-Ephreli 14 kuze kube wu-Ephreli 20 nonyaka amaphoyisa abevimbile emgwaqweni, esesha nezimoto nokuyilapho kutholwe khona izibhamu ezingu-25 okubalwa izibhamu ezincane nezibhamu zokuzakhela. Kutholwe izinhlamvu ezingu-207 kwaboshwa nabasolwa abangu-28,” kusho uZwane. Abasolwa bazobhekana namacala okutholakakala nezibhamu ezingekho emthethweni nezinhlamvu. Abasolwa kulindeleke ukuthi bavele ezinkantolo ezahlukene e-KZN ngamacala ababekwe wona. UZwane uthe lezi zibhamu zizohanjiswa ukuyohlolwa ukuthi ngabe azikaze yini zisetshenziswe ukwenza amacala obugebengu esifundazweni. “Siyanxusa ukuthi umphakathi ubike uma kukhona abantu abanezibhamu emphakathini ngoba iningi lalezi zibhamu zijwayele ukusetshenziswa emacaleni anzima okubalwa ukwebiwa kwemfuyo, impi yamatekisi namacala ahlobene nodlame lwepolitiki,” kusho uZwane. 