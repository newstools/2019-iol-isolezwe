UNksz Nothando Nzimande (26), usagcinwe esibhedlela nendodakazi yakhe esindile, * -Fanelesibonge, esesimeni esibucayi emuva kokumuka nomfula uMkhomazi. Udadewabo kaNksz Nzimande, uNksz Nkule Nzimande, utshele Isolezwe izolo ukuthi udadewabo naye ubesefuna ukuziphonsa emfuleni emuva kokukhishwa kwengane yakhe enezinyanga eziyisishiyagalombili, uNkanzimulo, isishonile. “Udadewethu kube sengathi ulahlekelwa umqondo emuva kwalesi sigameko. Naye ubesefuna ukuziphonsa emfuleni. Ubeya emtholampilo Kwabaniyena, eyogoma indodakazi yakhe encane, bese eyisa enye kudokoteka njengoba ibigula inomkhuhlane. Ngokusho kwabazibonele, ubephethe isikhwama, ebelethe ingane encane, enye eyibambe ngesandla. Ushelele, ingane endala ibe isihamba namanzi. Esazama ukuyihlenga kudedeleke abebophe ngakho ingane emhlane yabe isiwela emanzini yamuka nomfula. FUNDA: Kuminze usana unina ezama ukuwela umfula Bese kumuka izingane ezimbili, udadewethu waphuma ngaphandle komfula wamemeza. Abafana abebeseduze bangene emfuleni bakwazi ukukhipha eneminyaka emithathu iphila, le nye imuke kakhulu yaze yatholwa kwenye indawo. Ishonele khona lapho,” kusho uNksz Nzimande. Uthe sekunesikhathi becela ukwakhelwa ibhuloho phezu komfula ngoba kuyaphoqa ukuba bawele umfula uma beya emtholampilo. “Udadewethu ubejwayele ukuhamba nezingane zakhe kuwo lo mfula, uma eya emtholampilo. Wonke umuntu kule ndawo uwela emfuleni uma eya emtholampilo ngoba yiwona oseduze. Siyacela impela uhulumeni alusukumele lolu sizi esibhekene nalo, asakhele ibhuloho,” kusho uNksz Nzimande. Kuthiwa abantu basendaweni sebephelile beminza emfuleni uma beya emtholampilo. UMnuz Ndodi Kweyama, osemkhandlwini wenkosi yendawo, inkosi uPhiku’buxoki Bele, ukuvumile lokhu wathi sebecele kaningi ukwakhelwa ibhuloho ngoba abantu bayaminza emfuleni. “Uma siya emtholampilo oseduze nathi kuyaphoqa ukuba siwele emfuleni. Ngisho nami kumele ngabe kade ngaya emtholampilo, manje nginqena ukuyowela. Uma ungaweli, omunye umtholampilo useDududu, kumele ugibele. Sicela kwakhiwe ibhuloho ukuze kuzophela ukuminza kwabantu,”kusho uKweyama. Isolezwe lithole ukuthi ugibela ngemali engaphezu kukaR60 uma uya emtholampilo oseDududu. Unina walezi zingane kuthiwa akasebenzi, obekwenza angabi nayo imali yokugibela ahambise izingane emtholampilo okude. Umndeni uthe kunzima kakhulu ukwamukela okuwehlele.