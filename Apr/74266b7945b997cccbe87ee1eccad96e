ANTANTA emalini amaqembu ezombusazwe kuleli njengoba ethola uxhaso kubantu abazimele, osomabhizinisi, amabhange, izinkampani zakuleli nezaphesheya, amaqembu ezombusazwe angaphandle kanye nakumabhizinisi ahulumeni. Inhlangano engenzi nzuzo iMy Vote Counts (MVC) isishicilele umbiko ohlanganisa ukuthi luvela kuphi uxhaso lwemali olutholwa amaqembu ezombusazwe kuleli okubalwa kuwo i-ANC, DA, EFF, IFP ne-UDM. Indaba yokuthi ngobani abaxhasa amaqembu ezombusazwe ilokhe isematheni njengoba kubhekwe okhethweni ngoMeyi 8 kanti njengoba kuqhubeka ikhomishini kaZondo ephenya ngokulawulwa kombuso yidlanzana ziqinile izicelo zokuthi kuphasiswe umthetho wwokuthi amaqembu akuveze kuhlale obala ukuthi ayithola kuphi imali. Lokhu kulandela ubufakazi obethulwa ngowayisikhulu seBosasa uMnuz Angelo Agrizzi owaveza ukuthi le nkampani yayishushumbisa izimali zamathenda ukuze yenze imicimbi ye-ANC iphinde igwazele nabaholi bale nhlangano. I-MVC ith ihlanganise lo mbiko ngolwazi olukhona vele emphakathini kodwa ayinalo ulwazi olwengeziwe ngolunye uxhaso olutholwa amaqembu ezombusazwe kuleli. African National Congress (ANC) Kwabaxhasa i-ANC kuvela iBosasa, esibizwa nge-African Global Operations, ubudlelwano bayo ne-ANC obunekelwe izwe kufakaza u-Agrizzi nabanye ababesebenza kuyo kwikhomishini kaZondo. Kuphinde kwavela negama lempunyela yakuleli uMnuz Robert Gumede, umndeni wakwa Gupta namabhizinisi awo kanye neVBS Mutual Bank esivaliwe kulandela ukudliwa kwezimali zayo ngobukhonyovu. Ayigcini nje kosomabhizinisi kuphela i-ANC njengoba iphinde ixhaswe yi-The Indian National Congress, okuyinhlangano enkulu yezombusaze e-India, iChinise Communist Party yaseChina kanye nePeople’s Movement for the Liberation yase-Angola. Iphinde ixhaswe yizinkampani ezihlonishwayo emhlabeni okubalwa kuzo iSanlam, Anglo American neMTN. FUNDA: IBosasa yakhokhela imikhankaso ye-ANC yokhetho eNorth West - Agrizzi Democratic Alliance (DA) Kubaxhasi be-DA kubalwa usomabhizinisi ozalwe kuleli kodwa osehlala e-United Kingdom, uMnuz Nathan Kirsch. IDA ike yaxhaswa nanguMnuz Stephen Nel, osengumqondisi weSahara Computers, inkampani yomndeni wakwaGupta. NgokweBusiness Times uNel wahlangana nabaholi beDA ngo-2009 lapho aqinisekisa khona ukuthi uzonikela ngoR200 000. Njenge ANC, iDA nayo ithola uxhaso kwiSanlam, MTN ne-Ango American. Lezi zinkampani ziyavela njengabaxhasi kumaqembu ahluka-hlukene asephalamende kuleli. Economic Freedom Fighters (EFF) I-EFF, eqale ukungenela ukhetho lukazwelonke ngo-2014 kubikwa ukuthi ike yathola imali kwi-Afrirent, VBS Mutual Bank kanye nosomabhizisi osolwa ngokushushumbisa iTobacco uMnuz Adriano Mazzotti nasebenza naye enkampanini yabo iCarnilinx uMnuz Kyle Phillips. I-EFF isanda kukuchitha ukuthi yathola imali evela kwiVBS Mutual Bank yazi. NgoJanuwari nonyaka umengameli Cyril Ramaphosa uphasise umthetho iPolitical Party Fuding Bill kodwa lo mthetho awulithinti ukhetho la nonyaka. Izinhlangano ezizimele emphakathini okubalwa kuzo iMVC zifuna kube sobala ukuthi amaqembu ezombusazwe kuleli aluthola kuphi uxhaso. Zifuna luvalwe uxhaso oluvela emazweni angaphandle kuphinde kube nomthamo wemali ekwazi ukunikelelwa lawa maqembu. FUNDA: Okusha ngezinsolo ze-EFF neVBS Bank 