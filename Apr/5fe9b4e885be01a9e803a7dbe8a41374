UMalema uveze lokhu izolo esithangamini sabezindaba ebesiseGoli. URawula ubeyilungu lePhalamende le-EFF kanti ubhale ekhasini lakhe likaFacebook ukuthi uMalema noShivambu badla izimali zaleli qembu. Wathi useyakhuluma ngalezi zindaba ngoba sekufanele zihlale obala, abantu bangakhohliswa nge-EFF. “UFloyd akazisayineli izimali ze-EFF, zisayinelwa yimina, uNobhala Jikelele uGodrich Gardee noMgcinimafa uLeigh-Ann Mathys. Angazi-ke ukuthi uFloyd ungenaphi,” kusho uMalema. FUNDA: Owe-EFF usole uMalema noShivambu ngokudla izimali zeqembu Uthe uRawula usulile kwi-EFF emuva kokungangeni ohlwini lwamalungu aya ePhalamende. Uveze ukuthi i-EFF ithenge ibhilidi nomuzi ezongenisa ngawo imali, kuthe ngesikhathi iyoboleka imali ebhange yakwazi ukubambisa ngaleli bhilidi nalo muzi. UMalema uphinde waphawula ngodaba lwemibhikisho yase-Alexandra, ethi ubuholi be-ANC bufanele buchaze ukuthi washonaphi uR1.7 billion owawubekelwe ukuthuthukisa leliya lokishini ngo-2001. Uphinde wakhomba ngenjumbane i-ANC ethi iyona ehlohla abantu ukuthi babhikishele ubuholi beDA eGauteng. Kuzokhumbuleka ukuthi uNdunankulu waseGauteng, uMnuz David Makhura, uthe uzophenya ukuthi washonaphi uR1.7 billion okukhulunywa ngawo. UMalema ugqugquzele abantu ukuthi baphume ngobuningi babo bayovotela i-EFF ngoba sekuyisikhathi sokufaka uhulumeni ozoshintsha impilo yabantu. Uphethe ngokuthi ngoMeyi 5, i-EFF izoba neTshela Thupa Rally e-Orlando Stadium.