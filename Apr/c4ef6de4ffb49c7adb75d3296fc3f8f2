ASESABA nokubeka uhlangothi embhedeni amalungu omndeni ahlushwa yinkinga yamaphupho ocansi asewanakashele isikhathi eside aze aphuthisela izintombi zakhona ngomendo. Izelamani zaseMabhokweni, KwaHlabisa, (amagama agodliwe ukuvikela isithunzi), zithi azisazi zizokwenzenjani ngoba ziphupha zisocansini zize zivuke zingcolile sengathi bezizitika ngempela. Enye indodakazi yakhona eneminyaka engu-30 itshele Isolezwe ngeSonto ukuthi sekubhuntshe umendo amasoka amabili afuna ukuyovela kubo. “Le nto ngangiyixoxela abafowethu nodawethu, bavele bakhala esifanayo bathi sebefile ukuphupha ucansi njalo uma belele. “Kwavele kwacaca ukuthi ikhona inkinga ehlasele ekhaya nedinga ukusukunyelwa,” kusho leli lungu lomndeni. Bathe sebegadle zephuka behamba kubantu behluleka ukubasiza. Sebeze balahla ithemba ukuthi bayoke basizakale. Baveze nokuthi izinto azihambi kahle namatoho abawatholi, nabawatholayo ayaphela. Umhlaziyi wamaphupho oyinyanga, uMnuz Thulebona Mnyadi, uthe banenkinga yesilwane esibizwa ngomamtsotsi esidala ukuthi umuntu aziphuphe eya ocansini ebe elele yedwa. Uthe baningi abantu abahlaselwe yile nkinga kodwa iyelapheka uma ithole umuntu owazi kabanzi ngesilwane. “Lolu hlobo lwesilwane lusuke luzobhidliza othandweni ngoba uma kufika isoka lizwa sengathi kukhona akade elele naye owesifazane. “Azilungi izinto uma umuntu ehlaselwe umamtsotsi ngoba ufana nesichitho.” Uthe baningi abantu abathi bayawelapha besebenzisa izinkukhu ezimnyama bebe bedlala ngabantu abahluphekile. Uthe ukuphupha ucansi akufanele abantu bakuthathe kancane ngoba kusuke kukhomba inkinga. Ugcizelele nokuthi akufanele bakudidanise nocansi oluphushwa wumfana uma esekhula lapho ephupha khona elele nesalukazi. Uthe lokho akulona ihlazo kodwa kufanele kwenzeke kanye kwedlule, kungabi amahlalakhona.