Ukhathazekile umndeni wale ntombazanyana eneminyaka engu-15 okuthiwa ayiphathekile kahle emoyeni kusukela kwenzeka lesi sigameko. Lo mfundi owashonelwa unina ngo-2015, ufunda uGrade 9 eGroutville High. Kuthiwa uhlala noyise nodadewabo oneminyaka elishumi. Elandisa Isolezwe uyise walo mfundi ongeke adalulwe ngenxa yobucayi becala, uthe isigameko senzeka ngoFebhuwari 6. Uthe lo mfundi wayephelezele udadewabo obekumele aye emtholampilo ngaphambi kokuya esikoleni. “Baqeda emtholampilo undodakazi omdala waqala ngokuhambisa lona omncane esikoleni eDr BW Vilakazi. “Uthe wafika esikoleni wabona lo baba oyilungu lesigungu sabazali, wambuza ukuthi uyaphi. “Wamthatha ngemoto wathi uzomyisa esikoleni, wayihloma ehlathini imoto,” echaza. Uthe indodakazi yakhe ithe lo msolwa wathi ingalinge itshele muntu ngokwenzekile ngoba uzophelelwa umsebenzi. Kuthiwa umsolwa ubuye asebenze emkhakheni wezamanzi kuMasipala wakwaDukuza. Uyise womfundi uthe indodakazi yakhe ithe umsolwa wayipotoza amabele, eyithintisa nesitho sakhe sangasese. “Ngambuzisiza ukuthi akazange yini amdlwengule wathi wagcina ngokumpotoza. Okubi ukuthi lo muntu siyazana naye ngoba ubesesigungwini esisodwa sesikole nomkami. “Kumanje siyahlangana naye, ingane iyambona futhi iyesaba,” kusho yena. Ukhala ngokuthi selokhu kwenzeka lesi sigameko umphenyi wecala akaze ababikele lutho. Uthe waya kathathu esiteshini samaphoyisa eyobuza ngecala ngoba embona umsolwa ecanasa. Wagcina ukuya ngoLwesine olwedlule wakhuluma nomphathi wabaseshi omtshele ukuthi umsolwa waphuma ngebheyili. Uthe wambikela uthishanhloko, wamcela ukuthi abhale isitatimende asithumelele yena. Okhulumela amaphoyisa esifundazweni uColonel Thembeka Mbele, uthe lesi sigameko senzeka ngezithuba zabo 10:45 ngoFebhuwari 6 eMalende, KwaDukuza. “Kuthiwa le ntombazane yanukubezwa ngokocansi umsolwa owaziyo. Umsolwa oneminyaka engu-50 waboshwa, wavela okokuqala enkantolo ngo-Ephreli 3. Wathola ibheyili icala lahlehliselwa uMeyi 22,” echaza. Uphikile ukuthi umndeni awubikelwanga ngecala njengoba ethe umphenyi uyaxhumana nawo. UNkk Nomonde Mthethwa onguSihlalo wesigungu sabazali eDr BW Vilakazi Primary, uthe abakaze babikelwe njengekomiti ngalolu daba.