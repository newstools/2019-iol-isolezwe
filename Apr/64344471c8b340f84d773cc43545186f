Ilitha likapharafini lizonyuka ngo-65 cents bese ikhilo legesi linyuka ngoR171.00. Isazi somnotho nezomthetho, uSolwazi Bonke Dumisa, uthe abashayeli bezimoto kufanele balindele ukukhokha imali ethe xaxa nangoMeyi ngoba alukho uzinzo emakethe ka-oyela ongahluziwe. “Silindele ukuthi unyuke uphethroli nangoMeyi ngoba * -oyela ongahluziwe uyaqhubeka nokumba eqolo. Ukunyuka kukaphethroli kunomthelela omubi ngoba kunyusa ukudla kwazise kuthuthwa ngamaloli,” kusho uDumisa. UMnuz Sizwe Pamla, okhulumela iCosatu kuzwelonke, uthe ukunyuka kukaphethroli kuzoba nzima kubo bonke abantu baseNingizimu Afrika ikakhulukazi abasebenzi ngoba kuzonyusa izindleko zosomabhizinisi. “Uma kunyuka uphethroli kusho ukunyuka kwezindleko zokuqhuba ibhizinisi kubanikazi bezimboni. Lokhu kuzofakela abaqashi ingcindezi yokuthi bonge izindleko, uma bonga izindleko siyazi bavele badilize abasebenzi. Sizoqhubeka nomkhankaso wethu wokuthi uhulumeni alwe nenkinga yokunyuka kukaphethroli,” kusho uPamla. Uthe sekuphele izinyanga ezintathu belinde umbiko kaNgqongqoshe wezaMandla ngodaba lokuthi kube nesikalo sokuthi unganyuki kakhulu uphethroli. “Ngonyaka odlule uNgqongqoshe wezaMandla wayethe uzokwenza ucwaningo ngodaba lokuthi uphethroli kufanele unyuke ugcine kuphi ngoba uma kungalawuleki ukunyuka kwawo, kulimaza osozimboni, abasebenzi nabo bonke abantu baseNingizimu Afrika. Silulindile ucwaningo ngoba yilona oluzosho ukuthi uphethroli kufanele unyuke ugcine kuphi bese kuthi uma udlula kuleso sikalo uhulumeni angenelele ukuze abantu bangasindwa wumthwalo wokunyuka kukaphethroli,” kusho uPamla.