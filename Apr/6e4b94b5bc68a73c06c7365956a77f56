UNobhala Jikelele we-ANC, uMnuz Ace Magashule uthi kusetshenziswa izinhlaka zoMbuso ukuwisa i-ANC. IPhini likaNgqongqoshe wezokuBusa ngokuBambisana nezoMdabu, uMnuz Obed Bapela ukuqinisekisile izolo ukuthi ulunywe indlebe woJenene boKlebe ukuthi ihhovisi lakhe lizoseshwa kuleli sonto, kwazise kunophenyo olwenziwayo ngaye. Lo mbiko uveza ngokusobala ukuthi kunombango okulindeleke ukuthi uqine emuva kokhetho, uma uMengameli Cyril Ramaphosa esekhetha amalungu amasha eKhabhinethi yakhe. UBapela ukholwa wukuthi kunomkhankaso wokususa abaholi abathile abadala kwiKhabhinethi okuthiwa izobe inamalungu ambalwa. Kuthiwa lesi sinqumo sizokwenza abantu bavukele uRamaphosa uma sekuyiwa emhlanganweni womkhandlu kazwelonke we-ANC ozoba ngonyaka ozayo. “Ukuseshwa kwehhovisi lami kuzobe kwenzelwa ukuthi kungcole igama lami, kube nezinsolo ezithile ngami. Abenza lokhu bafuna umengameli angasifaki kwiKhabhinethi yakhe ngoba uma siphenywa sizobonakala singabantu abangafanele ukuba wongqongqoshe,” kusho uBapela. Leli lungu lesigungu esiphezulu se-ANC lithi yize lididekile ngale nto eyenzekayo kodwa alikhathazekile. “Ngilala kahle ebusuku ngoba ngiyazi akukho okubi engikwenzile.” Uveze ukuthi utshelwe nangezinhlelo zokuboshwa koMvikeli woMphakathi * -Adv Busisiwe Mkhwebane nokuseshwa kwekomkhulu le-ANC, iLuthuli House. UMagashule naye uthe uyazi ngezinhlelo zokuseshwa kweLuthuli House. “Bazama ukusisabisa kodwa asisabi,” kusho uMagashule. Uthe uyasola ukuthi kusetshenziswa izinhlaka zoMbuso ukuthi zibaphenye. “Engingakusho wukuthi kunezinhlelo eziyimfihlo lapho kusetshenziswa izinhlaka zoMbuso ukuthi zisiphenye. Siyazi ukuthi umuzi welinye iqabane bekufanele useshwe ngoLwesihlanu. Zonke lezi zinto zenzelwa ukungcolisa amagama ethu. Amaselula ethu acushiswe ukuze kulalelwe izingxoxo zethu kubhekwe konke esikwenzayo,” kusho uMagashule. Uthe akazi lutho ngokuthi umholi we-EFF, uMnuz Julius malema nePhini lakhe uMnuz Floyd Shivhambu nabo bayalandelwa. UMalema noShivhambu bathe abazi lutho ngophenyo olungagunyaziwe. “Kungenzeka noma yini,” kusho uMalema. Izolo i-Independent Media ibike ukuthi amaphoyisa aphenya abantu abawu 15 okubalwa uMagashule noMkhwebane ngokuthinteka emacaleni ahlukene okubalwa elokushushumbisa imali, ukubulala nenkohlakalo. Kubalwa nowayenguMqondisi wezobuNhloli uGeneral Arthur Fraser, uBapela nowayenguSihlalo weBhodi lakwaSAA uNkk Dudu Myeni. UMagashule usolwa ngokuphisana ngesithombe esikhombisa iNingizimu Afrika esidwetshwe wuJacobus Pierneef esibiza uR8 million. Kuthiwa wasipha unogada wakhe ngesikhathi ewuNdunankulu waseFree State. Leso sithombe kwakungesoMbuso. NgoLwesibili ubizele amaphoyisa eLuthuli House ezowanika isitatimende emuva kokuzwa ngalolu phenyo. Imithombo emihlanu ehlukene, okubalwa kuyo umsebenzi kahulumeni, emibili yophiko lwezobunhloli nommeli, ithe abaphenywayo babhekene namacala ahlukene. U-Adv Mkhwebane kuthiwa uphenywa ngokushona komyeni wakhe, uMnuz Mpho Tshehla owazibulala ekhaya labo eliseCenturion, eGauteng ngo-2006. Kuthiwa uzophenywa nangecala lokushushumbisa imali emuva kokususa imali eChina eyiletha kuleli ngaphandle kokubikela iSouth African Reserve Bank (SARB). UMkhwebane wayeyinxusa eChina. Imithombo yezobunhloli nesikhulu sikahulumeni bathe wonke lawa macala athweswa * -Adv Mkhwebane enzelwa ukuthi ehle esikhundleni sakhe ngaphambi kokuphenya uphiko lwakwaSARS olubizwa nge-rogue unit. Kuthiwa kunosopolitiki ababili nomsebenzi kahulumeni akade befuna uRamaphosa abophe * -Adv Mkhwebane ngokuphatha imininingwane eyimfihlo yezobunhloli. Imithombo ithi emuva kokuthi uRamaphosa enqabile ukubopha * -Adv Mkhwebane kube sekuqala lolu phenyo oluyimfihlo ukuthi kuvunjululwe okungangcolisa igama lakhe. U-Adv Mkhwebane uthe lolu phenyo lumumangazile. “Ngiyaqala ukuzwa ngalolu phenyo kodwa ezinyangeni ezintathu ezidlule ngitshelwe ukuthi basazama ukuthola okuthile abazongithwesa ngakho icala,” kusho * -Adv Mkhwebane. Uthe bafuna ukudida abantu nokumvimbela ukwenze umsebenzi wakhe. Ukuqinisekisenile ukuthi umyeni wakhe wazibulala futhi akukaze kusolakale okunye ngokufa kwakhe. “Umyeni wami wayenokhwantalala, wazikhipha emtholampilo, waya ekhaya, wafonela uyise emtshela ukuthi uhlela ukuzibulala. Akazange ashiye incwadi ebeka isizathu,” kusho * -Adv Mkhwebane. Uvumile ukuthi wabuya nemali eningi eNingizimu Afrika kodwa wayedayise umuzi wakhe owawuseChina. Ngadayisa umuzi wami eChina ukuze ngithenge omunye eNingizimu Afrika. Uma sengisuka khona, ngawavala ama-akhawunti ami ngase ngithumela imali kuleli,” UNksz Myeni uthe ubengazi ukuthi kunophenyo olwenziwa ngaye. “Uma imithombo yakho inaleyo mininingwane ngeke ngithuke ngoba kuyacaca ukuthi kunohlelo lwabantu abaphethe lokusebenzisa kabi izinhlaka zoMbuso ukuze kushushiswe labo abaziwayo ukuthi babesondelene noMengameli wakudala uMnuz JG Zuma,” kusho uNksz Myeni. UFraser kuthiwa uphenywa ngokudla imali yezobunhloli ebizwa nge-slush fund. Umkhulumeli woKlebe, uBrigadier Hangwani Mulaudzi uphikile ukuthi oKlebe baphenya uMagashule, Fraser, Mkhwebane, Myeni nabanye. “Ayinamqondo leyo nto. Oklebe abangeni ndawo,”kusho uMulaudzi. Umkhulumeli kaRamaphosa, uNkk Khusela Diko akazange ayiphendule imibuzo abethunyelwe yona.