Lokhu kushiwo uMnuz Siya Hlongwa ongumqondisi wenhlangano iTB and Investigative Network, KwaZulu-Natal. Uthe le nhlangano ibinesithangami sokucobelelana ngolwazi nezitshudeni zesilisa zaseNyuvesi yaKwaZulu-Natal, ngempelasonto. Ibibheka ukuthi ngabe njengoba ucwaningo lwephilisi lokuhlela umndeni labesilisa, i-dimethandrolone undecanoate (DMAU), selisesigabeni sesibili nje uma kungathiwa selikhona amadoda ngabe angalisebenzisa yini. “Ngithole ukuthi izitshudeni ebeziyingxenye yalesi sithangami zithi zingalisebenzisa leli philisi. Kodwa kungamele ukuthi litholakale endaweni enjengasekhemisi ukuze ukwazi ukulithenga ungalokhu ubambe ulayini emtholampilo. Angimangalanga uma ngithola impendulo enjalo ngoba namakhomdomu amahhala akukhona ukuthi amadoda awafuni ukuwasebenzisa, inkinga ukuyowalanda emtholampilo, yikho ancamela ukuwathenga,” kusho uHlongwa. Uqhube wathi uyazi ukuthi amadoda asaba ukukhulelisa engahlosile ngaphezu kokuthi esaba ukuthola igciwane lengculazi. “Ucwaningo olwenziwe yiHuman Research Council (HRC), eVulindlela eMgungundlovu, ngo-2016 luyaveza ukuthi amadoda amaningi ayethi ayesaba ukukhulelisa engaqondille, ngaleyo ndlela ayayisebenzisa ikhondomu. Akayisebenziseli ukuthi asaba ukuthola izifo,” kusho uHlongwa. Uthe ngokubona kwakhe ucwaningo olwenziwa yiNyuvesi yaseWashington ngephilisi iDMAU, eselisesigabeni sesibili sokuhlolwa, lungaba yimpendulo ezinkingeni eziningi amadoda abhekana nazo mayelana nokukhulelwa kophathina babo, njengokuthi akhale ngokuthi abanjwa ngezingane. “Ezikhathini eziningi uma owesifazane ekhulelwe kungahleliwe, kube nemibuzo yokuthi ubengawuhleli ngani umndeni, mhlawumbe ukhulelwe ngamabomu ngoba efuna ukubamba indoda ngengane. Kwesinye isikhathi indoda ithi yona beyazi ukuthi uphathina wayo uyawuhlela umndeni. Uma sekunaleli philisi nayo indoda izokwazi ukuhlela umndeni,” kusho iHlongwa. Yize ikhona inhlansi yethemba lokuthi bakhona abesilisa abangalisebenzisa iphilisi, uthe umanqikanqika ukuthi amadoda angakwazi ukusebenzisa leli philisi okuthiwa liphuzwa zonke izinsuku kanye ngosuku ngoba amadoda angabantu abangathandi ukudla imishanguzo. “Uma sibheka inombolo yabantu abayeka imishanguzo yabo yokunqanda ukusabalala kwegciwane lengculazi neyesifo sofuba, yibo abaningi. Lokhu kwenza ukuthi ngizibuze ukuthi amadoda angakwazi yini ukuphuza iphilisi lokuhlela umndeni zonke izinsuku?” kubuza uHlongwa. Ucwaningo lwenziwa ngamadoda angu-83 aneminyaka ephakathi kuka-18 kuya ku-50. Selokhu kuvele imiphumela yokuthi likhona ithemba lokuthi leli philisi libe yimpumelelo, kunemibono eminingi mayelana nokuthi ngabe amadoda ayolisebezisa yini.