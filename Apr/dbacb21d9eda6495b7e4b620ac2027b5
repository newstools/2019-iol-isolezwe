Kushone abantu abahlanu kubalwa noyedwa wesifazane obekhulelwe ngenkathi kugingqika itekisi emgwaqweni uR74. Kusolakala ukuthi umshayeli uhluleke ukulawula itekisi ngenxa yokuthi ibinenkinga yamabhuleki. Okhulumela abosizo oluphuthumayo, i-IPPS Medical Rescue, uMnuz Paul Herbst, uthe bekunabagibeli abangu-17 kule tekisi ngenkathi igingqika. “Kusolakala ukuthi umshayeli uhluleke ukulawula itekisi. Abantu abahlanu kubalwa nomshayeli bashonele endaweni yesigameko,” kusho uHerbst. Uthe abanye abalimele baphuthunyiswe esibhedlela ukuyokwelashwa. Ekhuluma emngcwabeni wabantu abahlanu abashona engozini yemoto eMpangeni ngeledlule, uKaunda unxenxe abashayeli, ikakhulukazi laba abathutha umphakathi ukuthi baqinisekise ukuthi izimoto abazishayelayo zisesimeni sokuhamba emgwaqweni. “Kuyadabukisa ukuthi lesi sifundazwe sesilahlekelwe yimiphefumulo eminingi eziningi ezinsukwini ezingu-10 ngenxa yezingozi ebezingagwemeka. Njengomnyango sizoqhubeka siqinisekise ukuthi abomthetho bayabonakala emigwaqweni yakuleli ukuqapha isimo sokuhamba kwezimoto,” kusho uKaunda. Uthe uhlelo lokuhlola ukuphuza kubashayeli i-Evidentiary Breath Alcohol Testing (EBAT) izoba usizo olukhulu ekulweni nabashayela bephuzile.