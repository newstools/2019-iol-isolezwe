UMnyango wezaMandla uthe ukwenyuka kwentengo ka-oyela emazweni omhlaba yikona okuholele ekutheni uphethroli unyuke. Isazi somnotho nezomthetho, uSolwazi Bonke Dumisa, sithe impilo isazoba nzima kubantu baseNingizimu Afrika ngoba uphethroli uzophinde unyuke ngoJuni uma sekuqala ukusebenza kwe-carbon emissions tax. “Uma sekufakwe intela ye-carbon, uphethroli nodizili uzonyuka futhi okusho ukuthi abashayeli bezimoto nabantu abampofu bazothwala kanzima. Uma kunyuka uphethroli nodizili kuvamise ukuthi kwenyuke nenye impahla okubalwa kuyo nokudla. Intengo yokudla inyuswa wukuthi uma abalimi bekukhiqiza basebenzisa udizili emaplazini abo, uma sekuyiswa ezitolo nasezimakethe kuhamba ngamaloli asebenzisa udizili nophethroli ngakho impilo isazoba nzima kubantu baseNingizimu Afrika,” kusho uDumisa. UMnuz Sifiso Shangase obhekelele ukusebenza kwehhovisi leSantaco KwaZulu-Natal, uthe okwamanje basamile emgomeni wabo wokuthi imali inyuswa kanye ngonyaka okwenzeka ekuqaleni kukaJulayi. “NgoLwesithathu kuzoba nomhlangano wesigungu esiphezulu seSantaco KwaZulu-Natal oba khona njalo kodwa nodaba lukaphethroli sizoludingida ngoba noma sinomgomo wokuthi imali siyinyusa kanye ngonyaka, kungenzeka ukuthi abanye ozakwethu bayafisa ukuba ludingidwe. Sithi kubagibeli imali ayikezukunyuka okwamanje. Uma kukhona okushintshayo sizobazisa,” kusho uShangase.