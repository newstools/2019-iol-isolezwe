Umsolwa oneminyaka engu-43 uboshelwe icala lokudlwengula owesifazane oneminyaka engu-38. Ngokuthola kweSolezwe lo wesifazane wadlwengulelwa emzini wakhe, ngumakhi. Kuthiwa lo wesifazane wayezilalele ekameleni lakhe ngesikhathi kugulukudela umakhi wamdlwengula maqede wabaleka. Lesi sigameko senzeka ngo-Ephreli 17 nonyaka, kwavulwa icala. Umsolwa wafunwa amaphoyisa aze ambopha kwakhe ehlezi nezingane nonkosikazi wakhe. Umsolwa usagcinwe esitokisini. Okhulumela amaphoyisa KwaZulu-Natal uLt Colonel Thulani Zwane, uthe: “Umsolwa uzovela enkantolo yaseMgungundlovu ngo-Ephreli 30 nonyaka, ukuzobhekana necala lokudlwengula owesifazane oneminyaka engu-38. Uphenyo lusaqhubeka,” kusho uZwane. Khonamanjalo i-ANCWL e-KZN, ithumele isitatimende kwabezindaba inxenxa amaphoyisa ukuba asebenze ngokushesha odabeni Isolezwe elibike ngalo lokudlwengulwa kowesifazane oneminyaka engu-68, njengoba umsolwa engakaboshwa. Lo wesifazane uhlaselwe eFaye ngempelasonto yePhasika, umsolwa wamdlwengula wabe esemshutheka nesitho sakhe sangasese emlonyeni. Endlini yesigameko ushiye isikhindi sangaphansi nesikibha sakhe se-ANC abesigqokile. Unobhala we-ANCWL eKZN uNkk Nonhlanhla Gabela, uthe abahambisani nalesi sigameko. Bathe bazoseka umndeni walo wesifazane ngalesi sikhathi esinzima. 