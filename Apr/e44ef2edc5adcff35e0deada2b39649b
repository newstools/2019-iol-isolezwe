SIBE sikhulu isililo samadoda ezinkundleni zokuxhumana ezwa ukuthi isakhiwo sendawo eyaziwa ngokuthi 'ibhusha' lezinsizwa, iButterworth Hotel, ishile. Abantu bazwakalise ukukhathazeka ngokusha kwale ndawo kulandela umlilo oqubuke esakhiweni esakhelene naleli hhotela eliyintandokazi yabantu besilisa. Le ndawo engapheli emlonyeni wamadoda isedolobheni emgwaqeni uJoe Slovo eThekwini. Izithombe eziveza le ndawo isha, zivele ngezikhathi zasemini kubonakala nabezicishamlilo bematasa bezama ukubhula amalangabi. Intuthu ibiyifu kubonakala nezimoto zimile abantu bemi izixuku bethwebula izithombe bebabaza umlilo. Amadoda amaningi abekhala ngokuthi afe olwembiza ngoba abezipholela khona kule ndawo abuke ibhola aphuze ebe ephakela iso ngezintombi ezidayisayo. Omunye ucashunwe ethi: "√Åwu kodwa lasha ibhusha lezinszwa, kwabuhlungu madoda sesizothenga kuphi kodwa."  Isizathu sokuqubuka komlilo besingakacaci kahle njengoba bebesematasa bebhula abezimo eziphuthumayo. Ngesikhathi lilandela udaba Isolezwe kuvele ukuthi empeleni konke kusami ngomumi kulendawo, ayishanga kodwa bekusha eduze kwayo. "Asazi ukuthi ubani osabalalisa lawa mampunge. Ofuna ukuza kulendawo angazizela mathupha," kusho umsebenzi wakuleli hhotela obamba izingcingo. NgoLwesithathu ekuseni kushe ezitolo ezintathu eThekwini emgwaqeni okubalwa kuyo uDr Yusuf Dadoo noDenis Hurley.