Namhlanje uphethroli unyuka ngoR1.34 cents, udizili unyuke ngo-82 cents, ilitha kapharafini inyuke ngo-65 cents. UMnuz Sifiso Shangase obhekele ukusebenza kwehhovisi leSouth African National Taxi Council (Santaco) KwaZulu-Natal, uthe umgomo wabo uthi imali inyuka kanye ngonyaka ngoJulayi ngakho okwamanje akukho osekushintshile. “Ukunyuka kukaphethroli nodizili kuyasilimaza ngoba kunciphisa inzuzo yethu. Ingxenye eningi yemali eyenziwa abanikazi bomsebenzi isizothela uphethroli. Yize kunjalo sicela abagibeli behlise umoya ngoba asikazukuyinyusa imali yokugibela. Uma kukhona izinguquko esizenzayo siyonazisa nina bezindaba nabagibeli bethu abasisekayo,” kusho uShangase. UMnuz Bhekisisa Nzuza noMnuz Bongani Mthembu be-Interprovincial Long Distance and Local Taxi Association nabo bathe basamile emgomeni wokuthi imali inyuka kanye ngonyaka. UMthembu uthe uphethroli unyuka ngamawala futhi kuzodingeka ukuthi balufakele izibuko lolu daba ngoba lubanciphisela isinkwa. .ICosatu icele uhulumeni ukuthi makabe nesikalo lapho ezongenelela khona uma kuwukuthi uphethroli usunyuke kakhulu. Ithe ukunyuka kukaphethroli kunyusa ukudla okusho ukuthi ushaya wonke umuntu ikakhulukazi abampofu.