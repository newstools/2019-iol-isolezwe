UNkk Phili uthe imvula iphazamise ukusebenza kwamabhizinisi amaningi ngenxa yokuthi abasebenzi abafikanga bonke emsebenzini ngoLwesibili. Amanye alinyalelwe yizindawo zokusebenza ngenxa yemvula ene isikhathi eside. “Umonakalo omkhulu udalwe wukuthi amapayipi ahambisa amanzi madala kakhulu. Kufanele alungiswe ngoba ukungalungiswa kwawo kuholela ekulimaleni kwabantu, kuphazamise nomnotho. Uma abasebenzi bengakwazanga ukufika emsebenzini kusho ukuthi usomabhizinisi akakwazi ukukhiqiza impahla ngesikhathi esilindelekile. Lokhu kusho ukwehla kwemali engenayo ebhizinisini nasemnothweni weTheku nowezwe,” Uthe kunzima kakhulu kosomabhizinisi abancane uma amabhizinisi abo ezohlaselwa yimvula ngoba iningi labo alinawo umshwalense owanele ozolisiza ukuthi limelane nemali elahlekile uma lingasebenzanga. “Sicela uMasipala uze nohlelo olucacile lokuthi uzokwehlisa kanjani umonakalo odalwa yimvula kubantu nasemnothweni wezwe. Uhlelo kufanele lusho ukuthi ingqalasizinda ithuthukiswa kanjani nokuthi amapayipi amadala ahambisa amanzi azolungiswa nini. Ucacise nokuthi njengoba imvula idala isiminyaminya nomunye umonakalo kwezokuthutha uzokwenzanjani ngalokhu.” Uthe uma zingatholakali izisombululo zenkinga kusho ukuthi baningi abantu abazolahlekelwa wumsebenzi ngoba uma amabhizinisi elahlekelwa yimali agcina ewile. Uphethe ngokugqugquzela osomabhizinisi abangamalungu abo ukuthi babike umonakalo owenziwe yimvula kuMnuz Yolan Nagoor oyiPolicy and Advocacy Manager kwiDurban Chamber ku-031 335 1000 noma bambhalele i-email ku-nagoory@durbanchamber.co.za