Lesi bekuyisigaba sokuqala njengoba kunohlelo lokugeza amaqabane aseHammarsdale lapho kwaqala khona udlame phakathi kwe-UDF/ANC ne-IFP lwabe selubhebhetheka isifundazwe sonke, lwagcina selumbhoze izwe lonke. Omunye wabaholi be-ANC KwaZulu-Natal uMnuz Cyril Xaba manje osohlwini lukaKhongolose lwabaya ePhalamende kuzwelonke, ongomunye wabakhuliswa nguGumede, uthe bekubalulekile ukuthi ugezwe umuzi kaGumede ngoba ungathola ukuthi ukungagezwa kwawo ngenye yezinto edala ukuthi kuhlale kuqubuka isihlava sokubulalana kwamaqabane. UXaba unikeze isifundo echaza ngokuthi udlame phakathi kwe-UDF/ANC neNkatha lwaqala kwanjani. “Abanye kabazi ukuthi udlame ukusuka kwalo lapha KwaZulu-Natal lwaqalaphi, kunesikole eHammarsdale ePhezulu High lapho amaqabane athatha khona isinqumo sokuthi awasafuni ukulokhu efundiswa ngoBuntu Botho, noma ezitelekele kube khona abantu abaqhamuka ngaphandle abahlasele ngezagila. Amaqabane athi sekwanele, kwathi uma enza njalo kwaba asegadlile kulabo beNkatha yabe isisuka. Sathi sisababaza indaba yaseMpumalanga sezwa ukuthi naKwaNdengezi isiqalile. Sathi siyakhuza KwaNdengezi kwathiwa isiKwaMakhutha, kwathiwa isiseNanda yavele yaya eMgungundlovu, lapho yafike yabhebhetheka okomlilo wequbula yagcina isigubuzela isifundazwe sonke,” kusho uXaba. Uthe ngesikhathi isifundazwe sesivutha, amaqabane ayazi ukuthi lapho engaphepha khona isekhaya likaGumede. “Manje sesithi asibuyele kulezo zimpande-ke siyilande emuva mhlawumbe kuzokwenza nezinkinga esibhekene nazo njengombutho njengoba kuhlale kuba khona umsindo uphele ngoba uma kukhona abahamba kuliwa abakazibeki izibhamu phansi, okwenza ukuthi emndenini uma nihlezi ibekhona le nto yokuthi kube ngathi kuyaxatshanwa,” kusho uXaba. Uthe into endala le nto yokubulalana kwamaqabane ewodwa njengoba yaqala koNdengezi ngemuva kokuba sekuphele udlame. “Indawo yaKwaNdengezi iyisibonelo lapho amaqabane agcine eselwa wodwa ngemuva kodlame njengoba kwaba khona iqembu lamaVaravara namaSinyora, lesi sihlava sagcina sesibhebhetheka nakwezinye izindawo,” kusho uXaba. IPhini likaSomlomo KwaZulu-Natal uDkt Meshack Radebe osethatha umhlalaphansi ongomunye wabahola ikomiti elihlela umsebenzi wokugeza amaqabane eMpumalanga, uthe kukhona amaqabane afike kuyena athi kunento ayizwayo abona ukuthi kumele ilokishi ligezwe ngemuva kokuchitheka kwegazi. “Abantu abagezwanga neMpumalanga nayo uqobo ayigezwanga. Sithe uma siyikhuluma le nto kanti ngenhlanhla la maqabane esibambisene nawo abeseke amthinta uqabane uDon Gumede oyindodana kababa, savumelana ngokuthi kumele siqale ekhaya likababa uGumede sigeze umuzi wakhe njengoba kunguye owayesifukamele ngezikhathi ezinzima,” kusho uRadebe. USihlalo womakadebona be-ANC KwaZulu-Natal, uMnuz Peter Dhlomo naye oyingxenye yekomiti elihlela umsebenzi wokugeza eHammarsdale, uthe indaba yokugeza amaqabane kade yaqala isizathu esenze ingaphumeleli ukuthi ibiza lukeke njenge nkalankalala nabantu abafuna ukufeza izinhloso zabo.