UMnuz Senzo Luthuli (35), uphume esibhedlela ngoMsombuluko kulandela ukungena ngoLwesithathu oludlule emuva kokuba edutshulwe ekubo ngumuntu athe uyamazi futhi ubethunywe isihlobo abaxabene naso. ULuthuli utshele Isolezwe ukuthi kumanje akaphephile njengoba abahlaseli bakhe bechanasa. “Kumanje ngithola izinsongo zokuthi abahlaseli bami bazobuya bangihlasele ngoba umsebenzi abawuqedanga, ngiyesaba. Okwenzeka ngahlaselwa ukuthi kunombango nesihlobo sami esingisola ukuthi mina ngiyimpimpi yamaphoyisa. Ngiwatshelile amaphoyisa ngokuthi obani abangihlaselayo kodwa ababoshiwe, bayazichanasela nje. Ngibuye izolo esibhedlela ngahlangana naye umhlaseli wami,” kusho uLuthuli. Ekhuluma neSolezwe, uthe usamangele ukuthi wasinda kanjani njengoba adutshulwa kathathu. “Empeleni lo muntu wayezitshela ukuthi ungishiye ngishonile kanti akunjalo, wayeqeda ngami njengoba ngilimele kangaka. Ngifuna baboshwe abathinteka ekuhlaselweni kwami,” kusho uLuthuli. Okhulumela amaphoyisa KwaZulu-Natal, uCaptain Nqobile Gwala, uthe kuphenywa icala lokuzama ukubulala. “Amaphoyisa aseShowe avule icala lokuzama ukubulala kulandela ukudutshulwa kowesilisa oneminyaka engu-35 odutshulwe ngumuntu omaziyo ngesikhathi ekubo. Wadubuleka emathangeni nasentanyeni. Icala lisaphenywa, umsolwa akakaboshwa,” kusho uGwala. ULuthuli uthe useze waya esiteshini eyobuza ukuthi kungani umuntu owamdubula ezihambela nje ekhululekile? Uthe uthenjiswe ukuthi nakanjani uzolala ebaliwe kodwa lutho ukuboshwa umsolwa.