Balinganiselwa ku-1000 abantu abasale dengwane. UMnuz Mandla Nsele oyinhloko yezokuxhumana esabambile kulo masipala, uthe umasipala ucela ukuthi umphakathi unikele ngezingubo zokulala, ezokugqoka nokudla okungasheshi ukonakala. Abanesifiso sokunikela kucelwa ukuthi balethe izimpahla emahhovisi abhekelele izinhlekelele iDisaster Management Centre, aku-3 Jeff Taylor Crescent, eThekwini noma bazishiye emahhovisi akwaSizakala aseduze. UMnuz Moses Lubisi oyiRegional Manufacturing and Technical Manager eCoastal Region kwaCoca Cola Beverages South Africa, uthe banikele ngoR500 000 ozosiza imindeni ethintekile ngesikhathi kuhlasela izikhukhula eThekwini. “Ngokujwayelekile njalo ngonyaka sibeka uR35 000 esikhwameni esisiza ngaso abehlelwe yizinhlekelele, kulezi zikhukhula sibonile ukuthi umonakalo mkhulu kakhulu, sathatha isinqumo sokuthi umnikelo wethu siwuphindaphinde,” kusho yena. Ibandla laseCator Manor eThekwini likhoselise imindeni engu-20, eliyiqashele indawo yokuhlala emuva kokukhahlanyezwa izikhukhula ngoMsombuluko. Umholi webandla iWorld Gospel Impact uMfundisi Ntuthuko Ndamane, uthe bathole ukuthi bangaphezu kuka-200 abahlukunyezwe yizikhukhula ku-ward 29 eCator Manor. Uthe uthintekile wabona kumele benze okuthize ukulekelela ngoba ibandla lakhe likhonzela kule ndawo. “Sithathe imindeni engu-20 sayiqashela iB&B enkabeni yeTheku njengoba izindlu zayo zithintekile. NgoLwesithathu, sicele iVodacom Foundation yasinikelela ngokudla, izingubo zokugqoka nezokulala ukusiza le mindeni,” echaza. UMnuz Mduduzi Mbanjwa ongomunye wabanikelelwe, uthe umndeni wakhe unamalungu ayisihlanu okukhona nezingane. “Okwamanje sisahleli kule ndawo esiqashelwe yona. Izingane zilala kubangani ukusondezela isikole. Sengithole enye indawo ukuze sikwazi ukuthuthela kuyona,” kusho uMbanjwa. Uthe ubevele eqashile lapho kungene khona amanzi endlini, kwalimala nempahla. Uhulumeni wesifundazwe unxuse ukuthi kungenelele zonke izinhlaka zomphakathi. AbeShoprite Group nabo sebevule ezinye izitolo zabo ukuthi abantu bakwazi ukuletha kuzo izinto ezinganikelelwa abakhahlamezekile kanti banxusa abantu ukuthi banikele ngo R5 kuya phezulu uma bekhokhela izimpahla abazithenge kulezi zitolo ukuze kusizwe abakhahlanyezwe yizikhukhula. Iminikelo ingahanjiswa kubo bonke oCheckers Hyper nakoShoprite abaseGillits, Amanzimtoti, Isiphingo, Newlands, Chatsworth nasePort Shepstone.