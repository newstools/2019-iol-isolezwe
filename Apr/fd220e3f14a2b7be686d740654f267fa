Labo sosayensi abancane baqokwe ngemuva kokwenza ucwaningo lwesayensi olufaka uhlelo lokuphathwa kwamanzi, uhlelo lwezinto ezisebenzisa amandla elanga, ucwaningo lwezingane eziphila kahle nezihlwempu nohlelo lokwenza amaCV. Abafundi basezikoleni zamabanga aphezulu uSiphesihle Sithole waseMehlokazi High eMgungundlovu, Ntendeni Nephawe no-Unarine Milaidzi baseMbilwi Secondary eVhembe, uCaroline Boshoff waseCape Resife High ePort Elizabeth noNorman Mashiri waseDr Joseph Shabalala Secondary eMnambithi, bazokhombisa amakhono abo kwingqugquthela yesayensi eKenya emva kokuhlaba amajaji umxhwele kwinkomfa yososayensi abancane i-Eskom Expo for Young Scientists International Science Fair (ISF) ngo-Okthoba ngonyaka odlule. Abafundi ababili baKwaZulu-Natal uSphesihle noNorman babonge ithuba lokuhambela eKenya ukuze bathole ulwazi oluningi ngesayensi. Umsebenzi kaSiphesihle (17), owenza uGrade 11, ukwenza ucwaningo ngohlelo lokuphathwa kwamanzi kusetshenziswa amandla elanga negesi esisebenzile ukuthi ihlanzwe ukuze ibuye isebenze ukuhlanza amanzi. Lo msebenzi wenza kube lula ukutholakala kwamanzi futhi uxazulula inkinga yokungcola emhlabeni. USiphesihle uthe ukumela elakuleli eKenya kukhombisa ukuthi angaba usosayensi onesipiliyoni futhi ongenza lukhulu ukuletha ushintsho kuleli lizwe.  “Umsebenzi wami ungaxazulula izinkinga eziningi zamanzi uphinde usimamise umnotho wakulelizwe,” kusho uSphesihle. Umsebenzi kaNorman (17) owenza umatikuletsheni ucwaninga uhlelo olwenza kube lula ukuhlela imibhalo nemininingwane. UNorman uthe uhlela ukwenza izifundo eziphathelene namakhomphyutha uma eqeda * -matric. Laba bafundi bazohlangana nabanye ososayensi eKenya abazosebenzisana nabo ukuze bathuthukise umsebenzi wabo. Umqondisi we-Eskom Expo Executive, uMnuz Parthy Chetty, uthe bayakuthokozela ukuthumela ososayenzi abancane bakuleli ukuyomela izwe kwingqugquthela esineminyaka eminingi e-Afrika yonke. “Abafundi baluthokozela kakhulu lolu hambo ngoba bathola ithuba lokubona impilo yakwelinye izwe nelokuxoxisana nabanye abafundi abanamasiko ahlukile kunawabo,” kusho uChetty. Le ngqugquthela ebanjelwe edolobheni iNairobi iqale ngo-Ephreli 7, kanti kulindeleke ukuthi iphele kusasa.