Lo mfelandawonye uthe uzoyibheka indaba yokunyuka kukaphethroli okufaka nokunyuka kukapharafini bese unquma ukuthi ufake isicelo sokuthi kube nokhukhulelangoqo wemashi yokulwa nalokhu kunyuka. Namhlanje ngo-12 ebusuku kulindeleke ukuthi uphinde unyuke uphethroli ngo-54c ilitha njengoba nangenyanga edlule wawunyukile. UMengameli weCosatu, uNksz Zingiswa Losi, uthe lo mbhikisho uzobe ungewona oweCosatu kuphela kodwa owawo wonke umuntu wakuleli. Uthe beyiCosatu banamalungu angu-1.6 million wathi abantu bakuleli bangu-59 million. “Akumele abantu abangu-59 million bathule kulwe abantu abangu-1.6 million kuphela. Lokhu kunyuka kushaya abantu abahluphekayo, okudingeka bakhiphe eningi imali ekubeni bevele behola imali yempesheni engenele. Siyanxusa ukuthi uma sekwenzeka sifuna lesi siteleka abantu babe yingxenye yaso,” kusho uNksz Losi, esithangamini sabezindaba eThekwini izolo. Uthe kabazolwa kuphela nokunyuka kukaphethroli kodwa nokudayiswa kuka-Eskom. “Asihambisani nokudayiswa kuka-Eskom, sizolwa nalokhu. Abantu abakwazi ukuthi bancenge into okumele ngabe bayayithola ngoba uma idayiswa le nkampani kuzodingeka bancenge.” Uthe bazohlala ne-ANC baxoxe ngabantu abangafisa ukuthi babe kwiKhabhinethi kaMengameli Cyril Ramaphosa njengoba bezovotela i-ANC okhethweni. “Ngeke sisho ukuthi umuntu othile siyamfuna noma asimfuni, sizoxoxa ne-ANC ngokuthi obani esifuna ukuthi babekhona. Sinenkinga noMnyango kaMgcinimafa, ngoba uMboweni (Tito) okwamanje nguyena ofakiwe kodwa angasuswa noma yinini ngoba kuzovotwa, futhi lelo yilungelo likaMengameli,” kusho uNksz Losi. UNobhala weCosatu KwaZulu-Natal, uMnuz Edwin Mkhize, uthe: “Sisanenkinga enkulu yokungasebenzi kwabantu, abantu babhuqwa yindlala nokuthi kumele sibumbane singabasebenzi. Umyalezo esizobe siwushumayela ngosuku lwabasebenzi wubumbano kanjalo nokudilizwa kwabasebenzi.” Umgubho omkhulu weCosatu wosuku lwabasebenzi usenkundleni iSugar Ray eClermont, lapho kulindeleke uRamaphosa.