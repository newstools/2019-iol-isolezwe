UTebogo uthwese iziqu zeBachelor of Commerce Honours emkhakheni wokuphatha. Uphase ngamalengiso ngesikhathi kunomcimbi wokuthwesa izitshudeni iziqu kule nyuvesi, ophikweni iWestville ngoLwesihlanu ebusuku. UTebogo odabuka eMpumalanga washonelwa unina eneminyaka eyisishiyagalombili, kwadingeka ukuthi abe inhloko yekhaya eneminyaka engu-12. Ungowokuqala emndenini wakwabo ukwethweswa iziqu. Uthe ukukhula kanzima kumgqugquzele ukuthi asebenze ngokuzikhandla ezifundweni zakhe ukuze ashintshe isimo sakubo. “Ngikhule ngingamazi ubaba. Emva kokushona kukamama impilo yaba nzima ngoba kwakumele nginakekele umfowethu omncane nomzala wami, ngibe ngisadinga ukunakekelwa nami,” kusho uTebogo. Uthe izifundo zokuphatha yizo ezakhetha yena njengoba athola imifundaze emithathu yokwenza zona enyuvesi akuyo. “Sengike ngathola amathuba amaningi okuba sezikhundleni zokuphatha kusukela esikoleni. Nalapha enyuvesi bengihola abafundi ngaphinde ngahola inhlangano esiza izingane zomphakathi wangakithi,” kusho uTebogo. UTebogo wasungula uhlelo lokusiza abenza u-matric ngakubo ukuthi bakwazi ukungena emanyuvesi. Uthe uzosebenzisa ulwazi aluthole ezifundweni zakhe ukudlondlobalisa lolu hlelo. “Eminyakeni embalwa ezayo ngizibona ngisesikhundleni esiphezulu kwenye yezinkampani. Ngiyakholwa ukuthi iziqu zami zingihlinzeke ngolwazi olufanele ukuze ngibe umholi oqavile,” kusho uTebogo. Ubonge inyuvesi ngokuqaphela ukwenza kahle kwakhe, okuholele ekumnikeni kwayo imifundaze emithathu ukuze aphothule izifundo zakhe.