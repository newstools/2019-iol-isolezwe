Selokhu kuqale imibhikisho ngesonto eledlule, amaphoyisa asebophe abantu abawu-15 ababekwe icala lokudala udlame emphakathini. Abantu baseMandeni bathi abayifuni iMeya yabo uMnuz Sphesihle Zulu abayisola ngenkohlakalo yize umasipala wabo udume ngokuthola umbiko omuhle kumcwaningi mabhuku. Okhulumela i-ANC KwaZulu-Natal, u-Adv Nomagugu Simelane-Zulu, uthe ubuholi benhlangano bunemihlangano nezinhlaka ezithintekayo odabeni lwaseMandeni. “Imihlangano isaqhubeka nakuleli sonto ukuze sithole umnyombo walo mbhikisho bese siza nesixazululo. Siyacela abantu bangashisi impahla uma kukhona abanganeme ngakho kodwa baxoxe nathi,” kusho u-Adv Simelane-Zulu. UMnuz Bonga Mchunu, we-IFP eMandeni, ucele i-ANC ukuthi ilusukumele udaba ngoba amalungu ayo ashisa amafemu yize ekhala ngeMeya yenhlangano. “Uma kushiswa amafemu abantu abangenacala baphelelwa wumsebenzi. Asikwazi ukushiselwa amafemu sibe sigqugquzela abatshalizimali ukuthi beze ezweni lethu,” kusho uMchunu. UNkk Sitandiwe Dimba obhekelele ezokuxhumana nokukhangisa ebhange Ithala, uthe kushiswe ifemu eyodwa kwacekelwa phansi amabili esizindeni samafemu KwaSithebe. Uthe kusahlolwa ukuze kutholakale ukuthi kudaleke umonakalo ongabiza malini. Amafemu avaliwe okwamanje kuze kube isimo sibuyela kwesijwayelekile. Uthe bandise onogada namaphoyisa agcwele emafemini aKwaSithebe kuya nasenxanxatheleni yezitolo.