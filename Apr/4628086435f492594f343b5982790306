SIZOPHUMA kusasa isinqumo senkantolo yezemidlalo iCourt of Arbitration for Sport (CAS) mayelana nesikhalo esafakwa umgijimi wakuleli uCaster Semenya emangalela inhlangano elawula ezokusubatha emhlabeni. USemenya wayisa i-International Association of Athletics Federations (IAAF) kwi-CAS ekhala ngomgomo wayo ovimbela abagijimi besifazane abane-testosterone ephezulu kunejwayelekile, ukuthi bagijime kwi-400m, 800m nakwi-1500m. La mabanga yiwona agijinywa uSemenya okwatholakala ukuthi umzimba wakhe ukhiqiza i-testosterone ephezulu kunale ejwayelekile kubantu besifazane. I-IAAF emthethweni wayo obekumele uqale ukusebenza ngoNovemba 1 nyakenye,  ithi laba besifazane kumele badle imishanguzo yokuyinciphisa uma bezimisele ngokuncintisana nabanye kula mabanga. Icala lingenile ngoFebhuwari lapho uSemenya nethimba lakhe labammeli nongoti bebeke uhlangothi lwabo, i-IAAF yabeka olwayo. USemenya waphinde wesekwa nayinhlangano yezokugijima kuleli i-Athletics South Africa (ASA).  Isinqumo kwakufanele siphume ngoMashi kodwa sagcina sihlehliselwe ukuphela kuka-Ephreli. “ICourt of Arbitration for Sport (CAS) izomemezela isinqumo ngecala elithinta umgijimi waseNingizimu Afrika uCaster Semenya, i-Athletics South Africa (ASA) ne-International Association of Athletics Federations (IAAF) ngoMeyi 1 ngo-12 (ngokwesikhathi sakuleli), esizoba yisitatimende esizotholakala kwi-website yeCAS,” kusho isitatimende sayizolo ntambama seCAS. USemenya  ongumpetha womhlaba nama-Olympic kwi-800m, akazibekile phansi njengoba besalinde isinqumo. Ngempelasonto uthathe igolide kwi-1500m nakwi-5000m kuma-ASA National Championship eGoli. Ukugijima kwakhe kwi-5000m abanye bakuthathe njengokhombisa ukuthi usengayibamba kuleli banga uma kuwukuthi i-IAAF imvalela ngaphandle kumabanga awajwayele.