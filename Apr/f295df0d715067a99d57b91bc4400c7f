Abantu abangu-10, bona kubikwa ukuthi badukile. Indawo eshayeke kakhulu kunazo zonke esifundazweni yiTheku njengoba khona kubhubhe abantu abangu-23 ngenxa yalezi zimvula ebezihambisana nomoya onamandla. EThekwini izindawo ezikhahlamezeke kakhulu eziseNingizimu, ezifaka uMlaza neNtshonalanga efaka iMalvern, Burlington, Chatsworth, KwaSanti naseMpola. Indawo yaseNyakatho nayo ishayekile kodwa umonakalo wakhona awuzange ube mubi kakhulu uma uqhathaniswa nowaseNingizimu naseNtshonalanga yeTheku. Enye indawo eshayekile KwaZulu-Natal, isifunda iKing Cetshwayo efaka iMpangeni neRichards Bay. Amakhulu abantu asale dengwane ngemuva kokuthi imizi yabo icekeleke phansi ngenxa yalezi zimvula. Amathimba abezimo eziphuthumayo izolo asebenze kanzima usuku lonke ezama ukutakula abantu ezindaweni ezahlukene. Ngaphandle kokucekela phansi kwezindlu, le mvula iphinde yacekela phansi nolayini bezitimela ezindaweni ezahlukene KwaZulu-Natal okuholele ekutheni kumiswe ukusebenza kwezitimela kwezinye izindawo okubalwa kuzo iNew Line nasoGwini. Isibalo sabantu ababhubhe kulezi zikhukhula besilokhu sikhula njengoba ekuseni kuqale kwabikwa ukuthi kushone abangu-13, kwathi ngokuhamba kwesikhathi kwathiwa bangu-23. Siye koshicilela izolo ntambama kuthiwa sebebonke bangu-32 abashonile kanti kuvele ukuthi bangu-10 abebesadukile, besafunwa. Isibalo sisenganyuka ngoba amathimba ezimo eziphuthumayo abesakanise kuzona zonke izindawo ezikhahlamezekile, ebheka umonakalo. Esithangamini nabezindaba eThekwini ebesibizwe izolo uNgqongqoshe wezokuBusa ngokuBambisana neziNdaba zoMdabu KwaZulu-Natal, uNkk Nomusa Dube-Ncube, uthe isifundazwe sihlaselwe izimvula ezinamandla ngaphambi kokuba kuqale amaholidi ePhasika neziholele ekutheni kushone abantu abangu-13, abebesesakhiweni sesonto iPentecostal Holiness Church eMpangeni. “Izolo ebusuku isimo siqhubekile saba sibi kakhulu ngesikhathi imvula enamandla ihlasela isifundazwe kwashona abantu abangu-23, eThekwini kwathi abangu-32, balimala,” kusho uNkk Dube-Ncube. Uthe ngokuhamba kwesikhathi bagcine sebethola ukuthi bangu-32, sebebonke abantu abashone KwaZulu-Natal ngenxa yezimvula. “Mkhulu umonakalo owenzekile ezindlini zabantu nakwizakhiwo zikahulumeni. Njengoba silapha sinemibiko yezindlu eziwelwe izindonga kanti kuthiwa nemigwaqo eminingi igcwele amanzi,” kusho uNkk Dube-Ncube. Uthe le mvula iphinde yaphazamisa nogesi ezindaweni eziningi. Amathimba ezimo eziphuthumayo kahulumeni wesifundazwe nawoMkhandlu weTheku asebenza ngokubambisana ukuzama ukutakula imindeni ekhahlamezekile,” kusho uNkk Dube-Ncube. Uthe into ebashayisa ngovalo ukuthi abasimo sezulu bakhiphe umbiko othi kulindeleke imvula engu-60%, KwaZulu-Natal emahoreni angu-36, kusukela izolo ekuseni. Uthe nakuba besaqhubeka nokubheka umonakalo kodwa abasawubonile ulinganiselwa kwizigidi zamaRandi. UNkk Dube-Ncube unxuse abaqashi ukuba bazwelane nabasebenzi babo uma kwenzeka befika sekwedlule isikhathi emsebenzini noma bengafiki ngenxa yesimo sezulu. Uthe amathimba abo ami ngomumo ukulekelela lapho kudingeka khona. Izolo, uNkk Dube Ncube, iMeya yeTheku uNkk Zandile Gumede noNgqongqoshe wezokuHlaliswa kwaBantu, uMnuz Ravi Pillay, bahambele izindawo ezihlukene ezikhahlanyezwe yizikhukhula benxusa abantu ukuthi baye endaweni ephephile uma bebona ukuthi basengozini. 