Esitatimendeni esithunyelwe yibhodi leSouth African Tourism kwabezindaba sithe linqume ukumisa uNtshona ukuze kuphenywe kahle izinsolo ezibhekene naye. “Ukuze uphenyo lungabi nokwenzelela ibhodi linqume ukumisa isikhulu esiphezulu (Ntshona). Lesi sinqumo sizonika isikhulu esiphezulu ithuba lokuthi siziphendulele kulezi zinsolo.” Ibhodi lithe okwamanje uNksz Sthembiso Dlamini nguye ozobamba njengesikhulu esiphezulu ngesikhathi uNtshona esamisiwe. Kuthiwe lesi sinqumo senzelwa ukuthi kugcwaliswe izikhala zomsebenzi ezikule nhlangano ukuze kuqhubeke nohlelo lwe-Africa’s Travel Indaba ezokwenzeka ngoMeyi 2 kuya kuMeyi 4. Ibhodi alithandanga ukuphawula ngezinsolo eziholele ekumisweni kukaNtshona. UNtshona ungene kulesi sikhundla ngo-2016. Selokhu efikile ubegqugquzela abantu baseNingizimu Afrika ukuthi bavakashele izindawo ezihlukene zakuleli.