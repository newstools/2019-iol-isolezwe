URamaphosa izolo ubenomhlangano nebamba leSilo sabaThembu uMntwana u-Azenathi Dalindyebo lapho kade bebhunga khona ngesiphakamiso sokuthi kukhululwe uDalindyebo odonsa isigwebo seminyaka engu-12, mayelana necala lokuthumba, ukushaya ngenhloso yokulimaza nokucekela phansi impahla ngomlilo. Isilo sabaThembu sigwetshwe mayelana necala elenzeka ngo-2015. AbaThembu banqumele ugwayi katiki uRamaphosa bathi bafuna adedele iSilo sabo noma abhekane nokuthi badube ukhetho ngenyanga ezayo. URamaphosa ekhuluma nabezindaba izolo ngemuva komhlangano noMntwana u-Azenathi, uthe isicelo sokuba kudedelwe iSilo sabaThembu usithathela phezulu kodwa wathi isinqumo abazosithatha bazobe belandela ukuthi umthetho uthini. “Udaba siyaluxoxa, izingxoxo zihamba kahle kodwa engizokusho ukuthi iNingizimu Afrika iyizwe elinomthethosisekelo, noma isiphi isinqumo esizosithatha sizobe silandele ukuthi umthetho uthini,” kusho uRamaphosa. Uthe ziningi izinto abaxoxe ngazo noMntwana i-Azenathi ngaphandle kodaba lweSilo esiboshiwe, kubalwa udaba lokulethwa kwentuthuko emphakathini nokuthuthukisa umnotho. URamaphosa uthe uhlale ehlangana neSilo sabaThembu ngoba banobudlelwano obuhle nabaThembu. “Ubudlelwano bethu nabaThembu abuqali manje budala okunye thina sinobudlelwano obuhle cishe nazo zonke iZilo ezikhona ezweni,” kusho uRamaphosa. Ekhuluma nabezindaba uMntwana * -Azenathi unxuse abaThembu ukuba behlise umoya.