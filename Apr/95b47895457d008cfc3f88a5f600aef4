UNkk Zanele Magwaza-Msibi ukusho lokhu ekhuluma KwaNgedla eWard 10, eNquthu izolo lapho abeyoqhuba umkhankaso wakhe wokugayela i-NFP amavoti. Ngesikhathi etheleka kuqhume isililo kwabanye besifazane sebembona evela ngefastela emotweni ehleka njengoba eNquthu wagcina ukubonakala okokuqala emuva kokugula ngo-2016 ezohlola izikhungo zokuvota. “Akungiphathi kahle ukubona abantu abahlala emapulazini behlukumezeka futhi sekuyisikhathi eside bethwele kanzima, sibona kodwa kungekho mehluko owenzeka ezimpilweni zabo. Abanye bayashaywa abanye banqatshelwa ukuba bangcwabe izihlobo zabo. Kwesinye isikhathi uthola imindeni igugulelwa amathuna. Lokho kungiphatha kabi ngoba abantu bakithi laba abahlukunyezwayo baze banqatshelwe ngisho ukuthola ingqalasizinda elethwa uhulumeni. Lokho sifuna ukukuqeda uma sithola ithuba lokuphatha izwe,” kusho uKaMagwaza Msibi. Uphinde waphawula ngabafundi asebefunde bagogoda kodwa abangasebenzi, wathi bafuna lokhu kuphele ngoba iningi imali emoshwa abazali bebakhokhela ezikhungweni zemfundo ephakeme. “Asikwazi ukuba nezingane ezifunde zagogoda kodwa ekugcineni zingawutholi umsebezi. Lokho kwenza inqwaba yabafundi bagcine bengenalo uqgozi lokuqeda isikole ngoba begabe ngokuthi labo abafundile abawutholi umsebenzi. “Siyacela ukuba i-NFP niyinikeze ithuba lokuphatha leli lizwe ngoba izimisele ukubhekelela bonke abantu ababencishwe amathuba ngezikhathi zobandlululo. Kumanje sinabantu abathembele empeshenini. Ngakho sifisa uma siphatha izwe, abafelokazi babhekelelwe ngoba yibo abamise imizi,” kusho ukaMagwaza Msibi. Kumanje iqembu lakhe libhekene nobunzima bokushiywa abaholi abaqavile abanye abajoyine i-DA, ANC, IFP ne-ATM.