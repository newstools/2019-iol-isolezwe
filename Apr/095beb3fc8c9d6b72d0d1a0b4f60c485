Elinye iqembu lithe kufanele kungenele namaphoyisa akwamanye amazwe esikhundleni sokuthi kuphenye uhulumeni oholwa yi-ANC. Lokhu akusho emuva kombiko weSunday Times oveze ukuthi uMengameli Cyril Ramaphosa wacelwa ukuthi alande uR442 million owawugcinwe emzini kaZuma eNkandla, washushumbiswa wayiswa eSwatini. ISunday Times ithe uZuma wahlangana neNgwenyama uMswati III, esikhumulweni samabhanoyi i-OR Tambo kungoLwesine eqinisekisa ukuthi ikhona leyo mali. UMnuz Solly Malatsi okhulumela iDA , uthe uRamaphosa akathembeke esizweni asho ukuthi uthinteka kanjani kule mali. “Uma edinga usizo ngokulanda lezi zigidi kufanele asebenzise uphiko lwezokushushisa ukuze luqinisekise ukuthi uZuma uyaziphendulela ngesenzo sakhe,” Uthe akwamukelekile ukuthi uZuma wasiza undlovukayiphikiswa onguGaddafi, uphiko lwezokushushisa kufanele luphenye kutholwe ukuthi iyiqiniso yini imibiko. UMnuz Dennis Bloem okhulumela iCope, uthe kufanele lusukunyelwe phezulu lolu daba, izinhlaka zomthetho zingenele ukuze zibone ukuthi akekho yini owaphula umthetho lapha. UMholi we-UDM uJenene Bantu Holomisa, uthe:“Ngeke siyithembe i-ANC noZuma ngalolu daba. Kufanele kufakwe amaphoyisa amazwe omhlaba ukuze athole ukuthi imalini eyangena kuleli,” kusho uHolomisa.  “Bebelwazi lolu daba yonke le minyaka. Bayalwa manje sekuvela ukuthi imali ibigcinwe wuZuma,” kusho uHolomisa. UMnuz Dakota Legoete okhulumela i-ANC osabambile uthumele i-video kaNgqongqoshe weZindaba zangaPhandle uNksz Lindiwe Sisulu ephendula imibuzo ngalolu daba. UNksz Sisulu uthe udaba lweSunday Times lufana “nodaba lwesipoki.” “Ngesikhathi siseSwaziland bekunamahlebezi athi imali ikuleliya lizwe. Ayikho imali yaseLibya eseSwaziland nami angikaze ngiyithole imali okuthiwa eyaseLibya. Uma abantu baseLibya befuna siphenye ngalolu daba sizokwenza njalo,” kusho uNksz Sisulu.