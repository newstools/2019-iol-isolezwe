UNtethelelo Buthelezi (19) obefunda uGrade 10 eMavela High kuthiwa ubeyobhukuda nabangani bakhe ababili ngeSonto bezama ukuyozipholisa njengoba bekushisa ilanga. Izolo ekuseni othisha bahambe bayohlalisa umndeni eduze kwaleli damu kusalindwe abatakuli. Isidumbu salo mfundi sitholwe ngezithuba zabo-10 ekuseni. Isimo siphenduke samuncu njengoba othisha bevele babuyela esikoleni bagodukisa abafundi. Babuye baya emndenini ukuyowukhalisa emuva kokutholakala kwesidumbu. Kuthiwa bekuqhuma isililo ngesikhathi kusalindiwe edamini ngoba bese kucaca ukuthi umfundi ngeke esatholakala esaphila. Idamu amuke kulo kuthiwa kwakumbiwa inkwali nokuthi uma linile bese kugcwala amanzi. Uthishanhloko uMnuz Thembeka Ndlovu uthe baluqale kabi usuku futhi bekungeke kusafundiseka. Izingane zidedelwe ngabo-12 esikoleni. “Kubi kakhulu kuyadabukisa. Sinqume ukuyohlalisa umndeni siweseke kuze kutholakale umfundi. Lo mfundi ubesanda kufika nje esikoleni ngoba ungene ngoFebhuwari sekuqaliwe ukufundwa,” kusho uNdlovu. Uthe basazama ukuhlanganisa ukuthi bazoyenza nini inkonzo yokumkhumbula esikoleni ngoba nomndeni usahlela umngcwabo. Okhulumela amaphoyisa esifundazweni, uCaptain Nqobile Gwala, uthe kuvulwe idokodo ngokufa komuntu esiteshini samaphoyisa eNgwavuma. “Kuphenywa ngokuminza komfana oneminyaka engu-19, isidumbu sakhe esitholakale oPhondweni, eNgwavuma. Umfana uminze ngeSonto kodwa kusaphenywa ngeminye imininingwane ngalolu daba,” kusho uCaptain Gwala. Imizamo yokuthola umndeni ayiphumelelanga njengoba ucingo beluvaliwe.  