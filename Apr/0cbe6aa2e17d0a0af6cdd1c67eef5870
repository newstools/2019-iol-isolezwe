NgoLwesibili ngo-10 ekuseni, kuthiwa abagilwa ababili babehamba ngemoto belayishe ugwayi phakathi kweDundee neVryheid. Kukholakala ukuthi laba bobabili bebeseTayside ngenkathi bevinjwa abasolwa bathathu ababehlomile ababebehamba ngeVW Polo. Abagilwa kuthiwa baphuma emotweni babaleka kodwa abasolwa babahubha baze babathola babe sebebabuyisela emotweni. Abasolwa babe sebebaleka nabo abagilwa nemoto elayishe ugwayi. Kuthiwa lezi zimoto ezimbili zama eduze komgwaqo oya e-Utrecht, abasolwa bathutha amabhokisi ayenogwayi bawafaka emotweni ababehamba ngayo, babe sebeyabaleka bashiya abagilwa. Kwabe sekubizwa amaphoyisa endawo kwaqala uphenyo. Okhulumela amaphoyisa KwaZulu-Natal, uLt Col Thulani Zwane, uthe ukusebenza kanzima kwamaphoyisa kuwaholele ekutholeni umkhondo ngendlu ekwaMdakane eduze naseDundee. “Kule ndlu kutholakale izibhamu ezimbili nezinhlamvu okungekho emthethweni, nemoto yakwaVW esetshenziswe ukuduna imoto kagwayi itholakale kulo muzi,” kusho uZwane. UZwane uthe laba basolwa abaneminyaka ephakathi kuka-25 no-40 kulindeleke ukuthi bevele eNkantolo yeMantshi yaseDundee maduze lapho bezobe bebhekene namacala okuduna imoto nokutholakala nezibhamu nezinhlamvu okungekho emthethweni. Uthe kuzobhekwa ukuthi abasolwa awekho yini amanye amacala abayamaniswa nawo.