Lo thishanhloko waseCarrington Heights Primary eMbilo, umiswe uNgqongqoshe wezeMfundo KwaZulu-Natal uMnuz Mthandeni Dlungwana. Ungqongqoshe ugasele ukuzozizwela ngezinsolo ezibhekiswe kulo thishanhloko. Sekusabalale nenkulumo eqoshiwe yomunye wothisha, othi wahlukunyezwa uthishanhloko. UDlungwana obuye waba nenguyazana nothisha abathintekayo, uthe uthishanhloko ummise ekuseni efika. Ukubeke kwacaca ukuthi ubengeke aqhubeke nomhlangano esemagcekeni esikole. “Sizokwenza uphenyo kodwa sesivele simumisile uthishanhloko ngoba izinsolo asoleka kuzo zibucayi kakhulu. Sikhulumile nothisha abangu-14. Kuyavela ukuthi abanye banezincwadi zenkantolo eziyisivimbelo abazenzele uthishanhloko, bathatha nezinye izinyathelo zomthetho,” echaza. Uncome othisha ngokuba nesibindi sokuveza lolu daba, wathi bazimisele nokubambisana nabo ophenyweni lomnyango. Uveze ukuthi ngaphandle kwezinsolo ezihlobene nocansi, uthishanhloko usolwa nangokusebenzisa budedengu imali yesikole. Ungqqongqoshe obehambisana neNhloko yoMnyango uDkt Enock Nzama, uthe usemyalele ukuthi kuqokwe ngokushesha uthishanhloko ozobamba kuze kuphothulwe uphenyo. Isolezwe lihlulekile ukuthola imininingwane ngamacala okuthiwa avulwe ngothisha. Izolo bacele ukuthi abezindaba bavalelwe ngaphandle ngesikhathi begonyuluka kungqongqoshe. OyiPhini likaNobhala weSadtu eKZN, uMnuz Bheki Shandu, uthe bayakwamukela ukumiswa kukathishanhloko. “Sicela umnyango usheshise uphenyo ukuze lesi kube yisibonelo nakwabanye abahlukumeza amalungelo othisha ngoba bebaphethe. Sicela othisha basekane futhi basibikele uma benganeme,” kusho uShandu. Okhulumela inyunyana iNaptosa, uNksz Therona Moodley, uthe kumele umnyango usheshise uphenyo futhi bamelene nezinsolo zokuhlukunyezwa kothisha. Engxoxweni eqoshiwe esatshalalisiwe, owesifazane ocele ukungazidaluli, ukhala ngokuba ngomunye wabagilwe uthishanhloko. Umgagule ngegama lo thishanhloko athi ubathuka nsuku zonke, abanye ozakwabo sebenokhwantalala. “Sihlanganile singothisha sabhala izikhalo zethu, sabikela umnyango nenyunyana iSadtu. Kwafika abahloli saphinde sazibeka izikhalo zethu, ngaphambi kokuvalwa kwezikole ngoMashi,” kuchaza lo thisha. Uthe baya ngisho emahhovisi omnyango eTruro House eThekwini, beyozwa ngezikhalo zabo. Bathola ukuthi uthishanhloko uhlangene nezikhulu ezithize emnyangweni okwenza udaba lunyathelwe. Lo thisha uveza nokuthi bayesaba ukuvula amacala ngoba uthishanhloko uyabasabisa ngezinkabi, athi kuzochitheka igazi uma elahlekelwa umsebenzi. Ugcina ekhihla isililo ekhala ngokusaba ukwenzakaliswa. Uthe usesaba nokuya esikoleni. Uveza nokuthi uthishanhloko usebonakele ngemoto yakhe eduze kwemizi yothisha abathintekayo, okwenza basabe. Labo thisha bathi ngisho kuvulwa izikole ngesonto eledlule bebesaba ukubuyela esikoleni.