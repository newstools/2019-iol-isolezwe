UMbalula usho lokhu esithangamini sabezindaba ebesiseLuthuli House, eGoli, izolo. Ebuzwa ukuthi sikuphi isidingo sokuthumela uhlu lwamalungu e-ANC ekomitini elibhekelele ubulungiswa ekubeni i-Independent Electoral Commission (IEC) ithe akusavumelekile ukuthi amaqembu alushintshe. Uthe akusilo iqiniso ukuthi lolu hlu ngeke lusashintsha ngoba uma kwenzeka okuthile kwilungu elifakwe kulolu hlu kusho ukuthi kufanele kufakwe omunye umuntu. “Uma kungenzeka ngife yize ngazi ukuthi angeke ngife okwamanje kwazise abaphansi bathe ngizophila ingunaphakade. Kodwa-ke uma kwenzeka noma yini kimi igama lami lingasuka ohlwini lwamalungu e-ANC aya ePhalamende. Akusilo iqiniso ukuthi ngeke lusashintsha lolu hlu,” kusho uMbalula. Uthe i-IEC ibisho ukuthi amaqembu awasavumelekile ukuthumela amanye amagama ngoba sesidlulile isikhathi sokwenza lokho. Ukugcizelele ukuthi sikhona isidingo sokuthumela lolu hlu ekomitini elibhekele ubulungiswa ngoba lizolucubungula kahle, amagama abantu bese uma kunesidingo libacele ukuthi bahoxe. “Amalungu ka-ANC ayawuhlonipha umthetho uma ecelwa ukuthi awahoxe azokwenza njalo. Analo ilungelo lokudlulisela isinqumo sekomiti elibhekelele ubulungiswa kwiNational Executive Committee (NEC),” kusho uMbalula. Mayelana nodaba lwemibhikisho yase-Alexander, uMbalula uthe i-ANC izohamba iyoxoxa nabantu bakuleliya lokishi, izwe izikhalo zabo. Mayelana nemibiko yokuthi yowayengumengameli waseLibya, uMnuz Maummar Gadaffi, wafihla uR442 million emzini kalowo owayengumengameli wakuleli, uMnuz Jacob Zuma oseNkandla, wase ushushumbiswa uyiswa eSwatini, ilungu lesigungu esiphezulu se-ANC, uNkk Lindiwe Zulu, lithe i-ANC ayazi lutho ngalezi zigidi. “Izintatheli ezithole lolu daba bekufanele zibuze nakuhulumeni waseSwatini ukuthi uyazazi yini izigidi ezifihlwe khona? Uhulumeni waseNingizimu Afrika oholwa yi-ANC awukaze uthole isicelo sokuthi uphenye ngezigidi zaseLibya,” kusho uNkk Zulu. UMbalula uthe ngoMeyi 5, i-ANC, izoba neSiyanqoba Rally e-Ellis Park Stadium, eGoli, wagqugquzela abantu ukuthi bahambele lo mcimbi.