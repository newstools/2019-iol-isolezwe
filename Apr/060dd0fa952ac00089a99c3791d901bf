I-NFP yiqembu elihlubuke kwiNkatha Freedom Party (IFP) ngo-2011, lisungulwa umholi walo uNkk Zanele KaMagwaza Msibi. Ngaphambi kokuthi asungule iNFP, uNkk KaMagwaza Msibi wayengomunye wabaholi abayizethenjwa kwi-IFP, kangangokuthi ngaphambi kokuthi ayishiye, wayekhethwe ngo-2006 eyiphini likasihlalo wale nhlangano kuzwelonke. Phezu kokuthi iNFP isungulwe ngo-2011, ayizange ipholise maseko njengoba yakwazi ukuthi ingenele ukhetho lohulumeni basekhaya ngawo lowo nyaka, kwazise yayibukeka njengethemba elalizoxazulula izinkinga zabaningi kwezepolitiki. Ukuzikhandla kwayo kwayenza yathola amavoti angu-10.4% okungabantu abayivotela KwaZulu-Natal ngo-2011. Ukusebenzisana phakathi kwe-ANC neNFP emva kokhetho lohulumeni basekhaya lwango-2011, kwaba emva kwezingxoxo ezadonsa isikhathi eside. Ngaphambi kokuthi iNFP ikhethe ukusebenzisana ne-ANC, yi-IFP okuyiyona eyaqala ngokuthi inxenxe iNFP ukuthi basebenzisane nayo komasipala okungekho qembu eliphumelele ngokwanele kubona. Ibeka isizathu sokwenqaba ukusebenzisana ne-IFP, iNFP yathi ifuna i-IFP ixolise kuqala emphakathini ngokuthi ithi iNFP yasungulelwa ukuba yithuluzi le-ANC okwakuhloswe ngalo ukwenzela phansi i-IFP. Isivumelwano sokusebenzisana esagcina siphumelele, saba phakathi kwe-ANC neNFP. Womabili lawa maqembu avumelana ngokuthi azoqhubeka nokuzimela nokubeka imibono yawo emphakathini ngaphandle kokucindezelwa ngelithile. Noma iNFP ibikhombisa izimpawu zokusimama selokhu yasungulwa, leli qembu alisalanga ngaphandle ezinkingeni ezivamise ukuhlasela amaqembu asanda kusungulwa. Ngo-2016 iNFP ayikwazanga ukungenela ukhetho lohulumeni basekhaya ngenxa yokuthi ingakwazanga ukukhokha imali eyayidingwa yinhlangano eyengamele ukhetho kuleli, i-Independent Electoral Commission (IEC). Ukungakwazi ukungenela ukhetho kwayo ngo-2016, kwalikhubaza leli qembu ezinhlelweni zalo. Ngesikhathi sokhetho lohulumeni basekhaya, leli qembu lathatha isinyathelo sokuthi lazise abalandeli balo ukuthi bavotele noma ngabe yiliphi iqembu abafisa ukulivotela ngakubo. Njengamanje iNFP inezihlalo eziyisithupha esiShayamthetho saKwaZulu-Natal. Njengoba kuza ukhetho nje, umhlaziyi wezepolitiki uMnuz Makhosini Mgitywa, uthe ubona leli qembu lishabalala emphakathini ngoba alimelekile ngokwanele. “Selokhu kwagula uMengameli walo (uNkk) uKaMagwaza Msibi, leli qembu nalo livele langabe lisaziwa emphakathini,” kuchaza uMgitywa. Ngaphandle kokuhlaselwa ukugula kukaNkk Magwaza-Msibi, uMgitywa uthe bekunethemba lokuthi ngokunikezwa kwakhe isikhundla sokuba yiphini likangqongqoshe wezesayensi kuleli, lokho kwakuzomenza avelele kakhulu kunakuqala kodwa kunalokho, iqembu lakhe lavele lacwila kakhulu. “I-NFP inenkinga efanayo namaqembu afana ne-UDM, IFP namanye amaningi anabaholi abangaziwa. Inkinga yamaqembu afana neNFP, abanye abaholi bawo abaziwa ngaphandle komuntu oyedwa owaziwa ngokuthi umholi walo,” kusho uMgitywa. Njengamanye amaqembu anezethembiso aziphathele abalandeli bawo njengoba kuyiwa okhethweni, iNFP nayo kunezethembiso eziphethe emqulwini wayo wezethembiso zokhetho okuyilezi: * Izobeka phambili ukuqeqesha intsha emakhonweni ahlukene ukuze ikwazi ukuqasheka kalula, ikakhulukazi ehlala ezindaweni ezisemakhaya. * Izobuyisa umhlaba, emveni kwalokho igqugquzele umphakathi ukuthi ubuyele ekulimeni. Ngokwenzenjalo izogwema ukuthi kungabi bikho umndeni ozolala ungadlile noma izingane ezingezukuya ezikoleni ngoba zithi azinamali. * Izolinganisa amaholo phakathi kwamakhosi, izinduna namakhansela, kungabi khona ozohola kangcono ukudlula omunye. * Le nhlangano ithi izokwenza isiqiniseko sokuthi bonke abantwana bayaya ezikoleni, nokuthi bazokwenza isiqiniseko sokuthi umfundi oqeda uGrade 12, uzobe esenayo ilayisensi yokushayela. - Kwezempilo ithi izokwenza isiqiniseko sokuthi izibhedlela nemitholampilo kuhlale kuvuliwe amahora angu-24 futhi kutholakale imithi namaphilisi kwabawadingayo ngaso sonke isikhathi. - Izokwenza isiqiniseko sokuthi kwakhiwa inxanxathela yezitolo emadolobheni amancane ukuze abantu bakwazi ukuthenga yonke into abayidingayo ngaphandle kokuthi baphoqeleke ukuthi baye kude nezindawo abahlala kuzo. - Izoqinisekisa ukuthi imali eyisibonelelo sezingane isetshenziswa ngokufanele njengoba sekutholakele ukuthi abazali abaningi beyisebenzisela ukufeza izidingo zabo, hhayi ezezingane. - Izolandela nokusetshenziswa ngendlela efanele kwemali enikezwa abafundi yisikhwama iNational Student Financial Aid Scheme (NSFAS) ngoba seyenze ucwaningo yathola ukuthi isetshenziswa budedengu ngabanye abafundi ukufeza izinhloso zabo. EsiShayamthetho saKwaZulu-Natal leli qembu lifolosa ngoMnuz Vikizitha Mlotshwa ongusihlalo walo. Leli qembu alikabi nalo iphini likasihlalo emveni kokushiya kukaMnuz Njabulo Mlaba kulona, wajoyina i-ANC. Akugcinanga ngoMlaba ukuqembuka kuleli qembu njengoba abanye abekade bengamalungu alo ePhalamende kuzwelonke uMnuz Maliyakhe Shelembe noScelo Mabika, sebelishiyile bajoyina iDemocratic Alliance (DA). UShelembe wake waba ngusihlalo weNFP phambilini kanjalo noMabika, naye wake waba yiphini likasihlalo kuleli qembu. Ukushiya kwabo kwasukela ekutheni iNFP ibe nezinkinga zokwehluleka ukungenela ukhetho lohulumeni basekhaya lwango-2016. Ngaleso sikhathi bobabili laba baholi babethathwa njengezinye zezinsika ezimise leli qembu. Kuyimanje uShelembe ungomunye wamalungu eDA aphezulu ngokohla lwale nhlangano kumalungu ayo azoyimela ePhalamende. Igama likaShelembe liphezulu ukwedlula elika Nkk Dianne Kohler-Barnard osekunesikhathi eside eyilungu leDA. Kanjalo futhi negama likaMabika nalo liphezulu kunelikaMnuz Haniff oyilungu lePhalamende kuyona futhi iDA. Unobhala uNksz Zandile Myeni, iphini likanobhala kube uKhombezakhe Madlala. UMnuz Fish Ngwenya yena unguMgcinimafa. Kwezokuxhumanisa leli qembu nezakhiwo zalo nomphakathi, kukhona uMnuz Chris Swaart. Njengamanje leli qembu linamalungu angu-217 000 kulesi sifundazwe. Okunguyena muntu iNFP egadla ngaye ukuthi kumnyama noma kobomvu ngenxa yamava anawo uzokwazi ukuthi abamele njengondunankulu wabo KwaZulu-Natal uma iqembu liwina ukhetho oluzayo, nguMnuz Vikizitha Mlotshwa.