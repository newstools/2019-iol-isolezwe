Lokhu kuvezwe woNgqongqoshe ababili owezeMpilo eKZN uDkt Sibongiseni Dhlomo nowezokuBusa nokuBambisana neziNdaba zoMdabu, uNkk Nomusa Dube-Ncube behambele eVryheid. Uhudo luqubuke ngenyanga eyedlule, ithe iyophela bese kulashwe abantu abangaphezulu kuka-60. Lesi sifo sigadle kwezwakala eVryheid naseDumbe okubalwa eSasko naseBilanyoni njengoba kube nabantu abagcine belaliswa ezibhedlela zakhona. “Sifike esiphethweni sokuthi isimo sezempilo kule ndawo akusona esiyimbangela yesifo sohudo iCholera. Sithole nokuthi amahlebezi abesesabalele okuthi lesi sifo sidalwe amanzi aphuzwa kule ndawo, awanasisekelo esibambekayo. Yingakho sekunolunye uphenyo oluqhubekayo ukuze sicwaninge kabanzi ngokuthi ngabe yini ngempela edale ukuqubuka kwalesi sifo lapha eBaqulusini,” kusho uDhlomo. Uthe nakuba kunjalo kodwa baxwayisa umphakathi ukuba uqaphele indlela osebenzisa ngayo amanzi, uqiniseke nokuthi amanzi ahlanzeke ngokwanele ukuba aphuzwe noma kuphekwe ngawo. UNkk Dube-Ncube uthe okwamanje bacela umphakathi ukhumbule ukubaluleka kokusebenzisa amanzi ahlanzekile ngaso sonke isikhathi emisebenzini eyahlukene yasendlini. “Siyacela ukuba umphakathi ngaphambi kokusebenzisa amanzi uqale uwabilise ukuze uqiniseke ukuphepha kwawo,” kusho uNkk Dube-Ncube. Umphakathi unxuswe ukuba ubambisane nohulumeni ukuthola imbangela yokubheduka kwalesi sifo esesihlalise kabi abantu abaningi baseVryheid. Uhulumeni uthumele onjiniyela ukuba bayohlola nengqalasizinda yamanzi ukuthi isesimeni esikahle yini.