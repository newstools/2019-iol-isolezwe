Usho kanje emuva kokuthi abameli bezinkampani azisola ngokuxhaphaza iPublic Investment Corporation (PIC) bembuza ukuthi wayezithathaphi izinto ayezisho kule khomishini. UHolomisa ubuzwe ngencwadi ayibhalela uMengameli Cyril Ramaphosa okuyiyona eyaholela ekutheni kuqokwe le khomishini ephenya ngokusebenza kwePIC. Emasontweni amabili edlule uHolomisa uthe kwakuneqoqo elifaka osopolitiki, abasebenzi bakahulumeni, abaluleka abatshalizimali nosomabhizinisi ababetamuza imali yePIC. Wabala owayewungqongqoshe weziMali obuye abe wuSihlalo wePIC uMnuz Jabu Moleketi, uMqondisi wePIC, uNkk Sibusisiwe Zulu nosomabhizinisi oMnuz Lawrence Mulaudzi noTshepo Mahloele njengabantu ababehamba phambili ekutamuzeni imali. Ucele ikhomishini ukuthi iphenye abeluleki zimali bakwamanye amazwe, esho nokuthi kufanele kubhekwe nesivumelwano sebhizinisi seHarith/Lebashe, esasiphethwe nguMoleketi noMahloele. UMoleketi uphinde abe ngumqondisi ongalawuli eLebashe Investment Group, aphinde abe wuSihlalo weHarith General Partners neHarith Fund Managers. Ummeli weLebashe, u-Adv Danny Berger SC, izolo ubuze uHolomisa ukuthi wayebuthathaphi ubufakazi abuthule kule khomishini. UHolomisa uthe wacela ukuthi ubufakazi bakhe buphenywe ngoba ubuthathe emibikweni yabezindaba. Uthe izinsolo zakhe nencwadi ayibhalela uRamaphosa wayibhala emuva kokufunda amaphephandaba nokulalela abezindaba bekhuluma ngezinkampani ezithile. Izikhulu zaseLebashe zivele zacasuka uma zizwa lokhu.