Kuthiwa uMnuz Sibusiso Zulu (37) ubesendlini yakhe ngoMsombuluko kuleli hostela ngesikhathi ehlaselwa ngamadoda amathathu, afike amdubula washonela khona lapho. Laba basolwa abathathu kuthiwa bathathe izimpahla zakhe ngaphambi kokuthi babaleke ngeToyota Corolla yakhe. Kuthiwa amaphoyisa akule ndawo abezulazula eduze kwehostela abikelwe ngesehlakalo sokudubula esenzekile, atshelwa nokuthi abasolwa babaleke ngemoto enjani. Ahamba ethungatha le moto abebikelwe ukuthi ihamba basolwa ngokudubula. Kungakapheli ihora amaphoyisa elamele le moto egaraji likaphethroli eDube Village eNanda, ihamba abasolwa, baboshwa kanjalo. ULt Col Thulazi Zwane uthe abasolwa batholakale nesibhamu esingekho emthethweni, izinhlamvu ezingu-12, amaselula antshontshiwe ayisishiyagalombili, umazisi ne-credict card kamufi. “Amaphoyisa afice amadoda amane aneminyaka ephakathi kuka-23 no-31 emotweni ebithathiwe yowesilisa obulelwe ehostela KwaMashu. Bobane abasolwa kulindeleke ukuthi bavele enkantolo yemantshi eNtuzuma maduze,” kusho yena.