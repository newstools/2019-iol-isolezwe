IMeya yeTheku uNkk Zandile Gumede, ithe iyazi ukuthi abantu abaningi bakholwa wukuthi ngamapayipi ahamba amanzi angasebenzi ngendlela kuleli dolobha anomthelela ezikhukhuleni ezidlule nemiphefumulo eminingi kuleli dolobha wathi kodwa lokhu akulona iqiniso izikhukhula zidalwe yimvelo akuhlangene nokungalungiswa kwamapayipi. “Izikhukhula zidalwe yimvelo, ngike ngaya kwenye iwadi lapho umphakathi wakhona ubukhala ngokuthi amanzi ageleza emgwaqweni enziwa ukuthi amapayipi avalekile, ngathola ukuthi amanzi aqhuma phansi , awaphumi emapayipini,” kusho yena. UNkk Gumede ubekhuluma esithangamini sabezindaba ebesihlelwe wuMnyango wezokuBusa ngokuBambisa KwaZulu-Natal, izolo. Ekhuluma kulesi sithangami uNgqongqoshe walo mnyango uNkk Nomusa Dube-Ncube, uthe bathathu omasipala abathintekile ngesikhathi kunemvula enkulu ehlasele kulesi sifundazwe, ngoMsombuluko. “UMasipala waseThekwini ushayeke kakhulu, eminye imikhandlu ethintekile iLembe, uGu neKing Cetshwayo. Bangu-70 abantu abashone ngesikhathi kunalezi zikhukhula. Uma sibala nabantu abangu-13 abashone ngesikhathi kudilika indlu yesonto bangu-85 abantu abashone ngempelasonto yePhasika. Amathimba ethu asaqhubeka nokufuna izidumbu zabasadukile eSilverglen naseMegavillage,” kusho yena. Uqhube wathi okwamanje onjiniyela basacwaninga ukuthi umonakalo owenzekile ungabiza malini. “Ingqalasizinda ilimele kakhulu njengoba kade kunezikhukhula, okunye okulimele izikole, nezikhungo zezempilo ezingenelwe ngamanzi, okuhle ukuthi asikho isikhungo sezempilo esingasebenzi, ezikhungweni eziningi zezempilo kungene amanzi akudilikanga izindonga,” kusho yena. UNkk Dube Ncube uthe namhlanje umnyango wakhe uzokwethulela isiShayamthetho umbiko ngalezi zikhukhula. “IsiShayamthatho yiso esizothatha isinqumo sokuthi okwenzekile kungabizwa yini ngenhlekelele,” kusho yena. Khonamanjalo, isidumbu sowesifazane waseMandela Park, eMariannhill, okuthiwa ududulwe yimoto ebihamba namanzi ngoLwesibili ekuseni eya emsebenzini sitholakele izolo. UMnuz Mazwakhe Sibiya, okhulumela umndeni kamufi, uthe uNksz Getty Thabede (59) waphuma ekhaya eya emsebenzini. “Wathi esanda kuphuma, kwaphuma abazukulu bakhe bamlandela bethi bayombiza ngoba liyana. Abazange bafike kuye bagugulwa ngamanzi anamandla aqhamuka bengalindele edudula imoto yakwamakhelwane, adlula nabo. USibiya uthe izingane ezimbili zahlengwa, uNksz Thabede wadudulwa yimoto yamuka naye yagcina ngokumcindezela odakeni.