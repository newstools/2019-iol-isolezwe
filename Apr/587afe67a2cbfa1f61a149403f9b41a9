UNkk Prudence Majola noNkk Kaylie Vermeulen badedelwe ngoMsombuluko ezibhedlela ezehlukene emuva kokulaliswa ngesonto eledlule. UNkk Vermeulen wayezama ukusiza uNkk Khuzwayo (49), odlule ngesikhathi naye edephunwa yizinja. UNkk Khuzwayo walimala kanzima kulesi sigameko edephunwa yizinja eziyisihlanu eya emsebenzini ekuseni. UNksz Thola Khuzwayo, oyindodakazi yakhe, uthe unina usephumile esibhedlela yize engakalulami kahle. Uthe bashayelwe ucingo wumphenyi wecala esho ukuthi useboshiwe umnikazi wezinja wavela nasenkantolo. UNkk Vermeulen uthe uyalulama kodwa usebonana nodokotela oweluleka ngokomqondo ngendlela lesi sigameko esamhlukumeza ngayo. “Ngiyabonga ukuthi sengiyalulama kodwa namanje asidluli lesi sithombe emqondweni. Kumanje okuningi angikukhumbuli ngoba ngagcina ngizama ukulekelela uNksz Khuzwayo, ngaphaphama esibhedlela,” kuchaza yena. Okhulumela amaphoyisa KwaZulu-Natal, uLieutenant-Colonel Thulani Zwane, uthe amaphoyisa aseManzimtoti aphenya icala lokufuya izinja eziyingozi emphakathini. “Kuboshwe owesilisa oneminyaka engu-45, wavela eNkantolo yeMantshi eManzimtoti ngoLwesine olwedlule. Uzophinde avele enkantolo ngoMeyi 16,” kusho uZwane. Akucaci ukuthi hlobo luni lwezinja ezaluma abesifazane njengoba nabo besadidekile. Kuthiwa uNkk Khuzwayo udlula njalo kule ndawo alunywa kuyona yizinja uma eya emsebenzini. Ngosuku lwesigameko wahlangana nezinja emgwaqweni zamdephuna emzimbeni wonke. Kuthiwa emuva kokuthi sezilume noNkk Vermeulen owayezama ukumsiza, kwaqhamuka umnikazi wazo waphuthumisa uNkk Khuzwayo esibhedlela wamnikeza noR200. Umndeni kaNkk Khuzwayo uthe awazi ukuthi wasinda kanjani ngoba ubengakwazi ngisho ukuphenduka embhedeni emuva kokuhlanganyelwa yizinja.