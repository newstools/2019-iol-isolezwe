Siye koshicilela izolo lo mhlangano obuse-Irene, ePitoli, usaqhubeka kungaziwa ukuthi kugcine kuvunyelwane ngani. I-ANC ihlukene phakathi kulolu daba njengoba kukhona abathi abakhishwe, abanye bathi abangakhishwa. Labo abathembekile kuMengameli Cyril Ramaphosa kuthiwa bathi lolu hlu aluhambisani nomyalezo kamengameli othi akuvuselelwe kabusha umbutho uma kuzoba khona abantu abathinteka ezinsolweni zenkohlakalo. Okhulumela i-ANC kuzwelonke, uMnuz Dakota Legoete, izolo ukuqinisekisile ukuthi udaba lohlu lwamagama abaya ePhalamende luzodingidwa kabanzi. “Sizolubheka udaba lokuthi kuzomele kwenziwe njani ngabaholi amagama abo athinteka ezinsolweni zenkohlakalo,” kusho uLegoete. Uthe okwamanje labo ababhekene namacala obugebengu sebekhishiwe ohlwini. “Kodwa bonke abantu abasaphenywa okungakaphumi zinqumo ngabo, asikwazi ukubathathela izinyathelo,” kusho uLegoete. Uthe umbutho awusibukeli phansi isiphakamiso somakadebona benhlangano abathi labo abathinteka ezinsolweni zenkohlakalo kumele bakhishwe ohlwini. Omakadebona be-ANC bathi abantu abathinteka ezinsolweni zenkohlakalo akumele bamele inhlangano. Ohlwini lwe-ANC kukhona namagama abantu asebeke baqamba amanga befungile ePhalamende okubalwa kubo uMnuz Malusi Gigaba noNksz Bathabile Dlamini. NgoLwesihlanu olwedlule i-IEC ikhiphe uhlu lwamagama abantu abaya ePhalamende bamaqembu ehlukene.  