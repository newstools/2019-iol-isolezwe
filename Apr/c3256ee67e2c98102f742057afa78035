Lokhu kudalulwe ikhansela lakule ndawo uNkk Gugu Zulu ngemuva kokudutshulwa kubulawe umshayeli webhasi kule ndawo ngoMsombuluko ebusuku. Kube nezinsolo zombango phakathi kosomatekisi nabantu bamabhasi emva kokubulawa kwalo mshayeli njengoba umndeni wakhe uthe umsizi walo mshayeli obekuleli bhasi ngenkathi edutshulwa udalule ukuthi umsolwa ubehamba ngetekisi iQuantum emhlophe. UNkk Zulu uthe sekuke kwaba nezigigaba eziningi ezifaka osomatekisi nabantu bamabhasi. “Sekuke kwaba nezigameko zokushiswa kwamabhasi, kwasolakala abantu bamatekisi ngalezo zigameko. Mina njengomholi ngikhulumile nabantu bamabhasi nabamatekisi kodwa ayikho impendulo engiyitholile ngoba bonke bathi abazi ukuthi yini imbangela yalokhu,” kusho uNkk Zulu. USihlalo kasoseshini iNewlands East Taxi, uMnuz Fisokuhle Kheswa, uthe amaphoyisa ake azama ukuhlanganisa osomatekisi nabantu bamabhasi phambilini ukuze bakhulume ngokomsebenzi. “Thina sacela umhlangano nabantu bamabhasi. Umhlangano wahlelwa ngonyaka odlule, kwathi sekusele amahora ambalwa ukuthi umhlangano uhlale amaphoyisa ayezosihlanganisa asibikela ukuthi umhlangano ngeke usaba khona ngoba amatasa ngomunye umsebenzi,” kusho uKheswa. Uthe nekhansela lakule ndawo lalizoba yingxenye yawo lowo mhlangano. UNkk Zulu uthe ubuholi abuphathekile kahle ngodlame oluqhubekayo ngoba lubeka engozini impilo yamalungu omphakathi. “NgoMgqibelo besibambe umkhuleko namalungu omphakathi sikhulekela ukuthula kule ndawo. Umkhuleko ubuhanjelwe nawuNgqonqoshe wezokuThutha, ukuPhepha koMphakathi nezokuXhumana, uMnuz Mxolisi Kaunda,’’ Okhulumela uMnyango wezokuThutha, ukuPhepha koMphakathi, nezokuXhumana eKZN, uMnuz Mluleki Mntungwa, uthe lo mnyango uzoluthathela phezulu lolu daba. “UNgqongqoshe uKaunda uzoqinisekisa ukuthi kuhlelwa umhlangano phakathi kosomatekisi nabantu bamabhasi ukuze kuzoxoxiswana,” kusho uMntungwa. Uthe izinhlaka zomthetho kumele zibe neqhaza ekubuyiseleni isimo kwesejwayelekile emphakathini. Amaphoyisa aphenya icala lokubulala kulandela ukubulawa komshayeli webhasi kanti uphenyo mayelana nokushiswa kwamabhasi luyaqhubeka.