BASAPHAZE imfucuza bagxazisa namanzi emigwaqweni yeTheku abasabenzi bakamasipala bebhikisha, bekhalaza ngokukhushulwa kwamaholo amasosha oMkhonto weSizwe nomakadebona abaqashwe kumasipala kodwa abasebenzi abakade bafika bashiywa ngaphandle kulolu hlelo. Lesi siteleka siqalwe emnyangweni wamanzi kumasipala. NgoLwesibili sikapakele kweminye iminyango kumasipala njengoba abanye abasabenzi okubalwa kubo abaqoqa udoti, beseka ozakwabo esikhalweni sabo. NgoLwesibili abasebenzi bashayele amaloli kadoti bashiya imfucuza emgwaqeni ehlukeni enkabeni yeTheku. Abanye abashayeli bamise amaloli kuN3 ngaseWestville kwaba nesiminya minya emgwaqeni imizuzwana. Ngokwabasebenzi emnyangweni iWater and Waste Management, amasosha oMkhonto weSizwe  anyuselwe umholo wasuka kuR9 000 waya kuR20 000. Abasebenzi abatekile bafuna umholo ofanayo kanti baveze ukuthi kuzoma yonke into kuleli dolobha uma zingafezwa izimfuno zabo. “Laba bantu abaqashiwe okuthiwa aboMkhonto weSizwe abakaqali ngisho ukusebenza kodwa sebezoholelwa imali enkulu. Sikhathele yilento. Inkinga enkulu lena ethinta namaphoyisa omkhandlu (Metro Police), umnyango wezemigwaqo, umnyango wamanzi nowagesi,” kuchaza umsebenzi ocele ukungadalulwa. Ikhansela emkhandlwini uMnuz Chris Pappas uthe ukuqoqwa kukadoti kuphazamisekile ezindaweni eziningi. “Kunabasebenzi abasatshisiwe ukuthi bajoyine isiteleka sabomnyango wamanzi. Asinaso isiqiniseko sokuthi uzoqoqwa kuzo zonke izindawo udoti kuleli sonto. Sikuqaphile nokuthi kumile ukushanelwa nokucoshwa kukadoti,” kuchaza uPappas. Ngeledlule uNgqongqoshe wezokuThuthukiswa koMnotho ezokuVakasha neMvelo KwaZulu-Natal, uMnuz Sihle Zikalala uthe kufanele izikhulu zikamasipala zikhulume nabasebenzi ukuze ziqonde izinkinga zabo. “Kufanele sikhulume nabasebenzi sibacele ukuthi babuyele emsebenzini, ikakhulukazi njengoba abantu bekhahlanyezwe yimvula. Siyadinga ukuba nezidingongqangi okungamanzi nogesi kulezi. Ngizokhuluma nezikhulu zikaMasipala weTheku ukuze zize nesixazululo kulolu daba,” kusho uZikalala. Esitatimendeni esithunyelwe kwabezindaba, uMnuz Msawakhe Mayisela okhulumela uMasipala weTheku, uthe basezingxoxweni nabasebenzi abatelekile futhi bayathemba ukuthi sizotholakala isixazululo. Ebuzwa ukuthi azobuya nini amanzi nogesi njengoba kwezinye izindawo ugesi ungekho emuva kwemvula, uthe bakhona abasebenzi abancane abasebenzayo abazozama ukulungisa. “Ziningi izindawo ezikhahlanyezwe yimvula, ezinye azinawo amanzi nogesi, senza konke okusemandleni ukuletha izidingo kubantu. Amathimba ethu ayasebenza,” kusho uMayisela.