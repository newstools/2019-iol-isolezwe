INDODADA kamengameli wezwe, uMnuz Cyril Ramaphosa, u-Andile, isiphinde yagonyuluka ngokuzibandakanya nenkampani okuvele izinsolo zenkohlakalo ngayo kwikhomishini kaZondo. U-Andile ngenyanga edlule uphumele obala ngokuthola ithenda kaR2 million kwiBosasa, kulandela ukuzichitha lezi zinsolo phambilini. NgoMsombuluko ugonyuluke ngemizamo yokuthenga ibhange nenkampani yaseChina igama layo eselivele kwikhomisini kaZondo, iHuarong Energy Africa. Le nkampani isolwa ngokuboleka i-Eskom uR25 billion, iHuarong Energy Africa ngaphandle kokulandela imigomo yokubolekisa ngemali. Kuthiwa iHuarong yayicelwe yilowo owayenguNgqongqoshe wamaBhizinisi kaHulumeni uNksz Lynne Brown ukuthi iboleke i-Eskom imali ngo-2017. Le mali kukhulunyiwe ngayo kakhulu kwikhomishini ephenya ngokulawulwa kombuso yidlanzana kaJaji Raymond Zondo. U-Andile uthe ubudlelwano bakhe noMnuz Jianbao Chen weHuarong Energy Africa baqala ngoJanuwari wonyaka odlule emuva kokuthi bevumelene ukuthi bavule inkampani ebizwa ngeBlue Tree International. “Sasifuna inkampani ezokwazi ukuthenga amasheya amaningi kwiMercantile Bank ngesikhathi kudayiswa leli bhange. Ukube ibhidi yethu yaphumelela ngangizothola u-13% wamasheya aleli bhange bese uChena athole u-87%,” Uthe uChen unenkampani ehweba kwiHong Kong Stock Exchange iSino Energy International eyayinoR2 billion esikhwameni sayo ngesikhathi ifuna iMercantile Bank. Uthe usenqume ukusebenzisana nabantu abamsulwa abangeke bangcolise igama lakhe ngoba ufuna ukuqeda inkohlakalo njengawo wonke umuntu waseNingizimu Afrika. Umholi we-United Democratic Movement (UDM), uMnuz Bantu Holomisa uthe u-Andile uyabona ukuthi kushile yingakho esesho lokhu. UNksz Natasha Mazzone weDA uthe u-Andile kufana nokuthi uvuma icala ngakho kuyoba kuhle ukuthi ayothula ubufakazi kwiKhomishini kaJaji Zondo eqhubekayo nokulalela ubufakazi.  