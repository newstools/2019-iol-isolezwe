UZandile Sanele Shange (21) waseShowe, uhlabe umxhwele abaningi kwasabalala ne-video yakhe ezinkundleni zokuxhumana. Ubethweswa iziqu zeBachelor of Social Science ngoMsombuluko. Ngesikhathi eseyothweswa iziqu ungene esiteji evunulile, wasina ingoma. Kuthe noma esephuma wayibhikla waze washaya ungqimphothwe. UZandile utshele Isolezwe ukuthi ingoma uphila ngayo futhi wayiqala emncane. “Umama wayengithengela amaDVD ngikopele khona ukusina ngoba ngiyasithanda isintu namasiko. Kumanje ngiyintombi nto, ngazikhethela ukuhlolwa,” echaza. Uthe akekho owakhula ehlolwa kubo ngaphandle kwakhe, waqala nokuhamba uMkhosi woMhlanga. Yize ethe kade agcina ukuya emhlangeni ngenxa yokuxinwa izifundo, usaqhubeka nokuhlolwa eThekwini. Mayelana nokusabalala kwe-video yakhe, uthe uyakujabulela ngoba uyaziqhenya ngesiko. Le ntombi ebuye iqhumise uhleko lwasemfuleni, ithe ukube ibiphiwa imali emuva kokuyibhikla, ngabe iyisigwili. “Ngithe ngehla esiteji angazi bangaki abantu abebengixhawula bengincoma. Abanye bebefuna nokwazi imvelaphi yami. Ngize ngafisa ukuthi bebengixhawulisa ngemali ngoba ngabe ngibomvu manje,” egegetheka. Ubehamba nodadewabo ababili abebemphelezela ngoMsombuluko njengoba ethe unina washona ngokugula ngo-2014. Uthe uyise useShowe kodwa kukhona okumbambile wangaphumelela. Uveze ukuthi ufise engabe unina ubesaphila, azibonele imiphumela yokumkhulisa kwakhe. Uthe kade ahlela ukuthi mhla ethweswa iziqu uyovunula bese ebhikla ingoma. UZandile uthe ungaphansi kwenhlangano yamasiko khona enyuvesi, iBuya Africa Student Cultural. Uphinde asinele umculi oxube owokholo nomasikandi, uThandeka Hadebe. Uthe angakujabulela nokusinela abanye omaskanda abadumile, inqobo nje uma bezomkhokhela ngoba uyazifela ngemali. Le ntokazi isibhalisela ukuqhubeka nezifundo zeHonours kwi-Industrial Psychology. Ithe ayizenyezi ngisho enyuvesi kuyaziwa ukuthi iyibhinca kodwa yileli elifundile. UZandile ungomunye wezitshudeni ezingu-9 680 ezithweswa iziqu e-UKZN okuzophothulwa ngoLwesibili.