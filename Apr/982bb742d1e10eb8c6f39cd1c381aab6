USinakekelo Mdunge (19), kuthiwa akazange azibhale izivivinyo zikaMashi nonyaka futhi usahlezi ekhaya ekubeni abanye abafundi beqhubeka nokufunda. Ngokusho kukaninakhulu, uNkk Elina Mbatha, umzukulu wakhe uhlukunyezwa ngoba walamula abanye abafundi bakaGrade 10 ababelwa, bebanga isipuni sokudla esikoleni. “Umzukulu wami akazange alwe. Yena wayelamula abafundi abebelwa. “Ube esemiswa esikoleni kanye nalaba abafundi abebelwa (ebalamula). Okubuhlungu ukuthi ufunda * -matric, asikho esinye isikole esizomamukela. “Kusho ukuthi ikusasa lengane liyaphazamiseka njengoba ingekho esikoleni nje,” kusho uNkk Mbatha. Ebuzwa ukuthi wayengekho yini ecaleni elathethwa esikoleni ngalolu daba, uvumile ukuthi wayekhona kodwa wathi kwaba nhlanga zemuka nomoya abafundi sebeboshwa ngabhande linye ngokulwa esikoleni. Kuthintwa usihlalo wesigungu esilawula isikole, uMnuz Lucas Sithole, uthe uyalwazi lolu daba kodwa ngeke ande kakhulu ngalo ngoba lwangenelwa ngamalungu omphakathi. “Lolu wudaba lokuthi wayelamula abafundi bebanga isipuni lwafika kithina. Okwavela sekukhulunywa ngecala ukuthi kuningi ukulwa okwakukhona kwabafundi futhi sekukapakele nangaphandle kwesikole. Kwase kuphazamisa ukufunda esikoleni. “Udaba lwalusingethwe amalungu omphakathi nezinduna, kwathathwa isinqumo sokuba bahambe laba bafundi,” kusho uSithole. Kuthintwa enye yezinduna zasendaweni, uMnuz Daniel Sithole ikuvumile ukuthi bamiswa laba bafundi esikoleni kodwa yakuhlaba yakuhlikiza ukuthi kukhona umfundi owayelamula abebelwa bebanga isipuni sokudla. “Izingane zazilwa esikoleni. Sabiza abazali bazo lwabahlula udaba abazali. Izingane bese zilwa nangaphandle kwesikole. Esikoleni akuyona indawo yokulwa, yindawo yokufunda ngakho sasingeke sigcine abafundi abalwayo esikoleni. Akekho umfundi wayelamula lapha, kwakuliwa impi isinkulu, begolozela nothisha. Sabakhomba indlela,” kusho uSithole. Okhulumela uMnyango wezeMfundo, uMnuz Sihle Mlotshwa uthe: “ Sisacele abahloli ukuba basinikeze umbiko ngalolu daba. “Kungaba yishwa uma kungalandelwanga imithetho yomnyango kulolu daba. Kuyinto emkhathazayo uhulumeni ukuthi umuntu oneminyaka emvumela ukuba ngabe usesikoleni, atholakale esekhaya. Yingakho sifuna umbiko osheshayo ngokwenzeka,” kusho uMlotshwa.