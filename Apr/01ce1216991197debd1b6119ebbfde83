UMbeki uveze ukuthi kudala bekungelula ukuthi ayokhankasela le nhlangano ngoba abantu akade beyihola bebelokhu bethi bayasebenza banendaba enhle abazoyixoxela abantu baseNingizimu Afrika kodwa bebephuma endleleni bengahambisani nemigomo ye-ANC. “Sekulula ukuthi ngicacise ukuthi abantu abavotele i-ANC manje ngoba izinto eziphethwe wusomqulu wayo wokhetho zikhombisa ngokusobala ukuthi iyazibophezela ukulwa nenkohlokalo nasekulungiseni isimo. Sengizokwazi ukubuka abantu ngibagqugquzele ukuthi bavotele i-ANC, hhayi njengakuqala lapho ngangizibuza khona ukuthi ngizobakhohliselani abantu ukuthi bavote ngoba abaphethe baphumile endleleni,” kusho uMbeki. UMbeki ubehambele umbukiso we-ANC kwiRand Easter Show eba seGoli ngamaholidi ePhasika. Uthe bekubalulekile ukuthi i-ANC izihlolisise bese ilungisa isimo ngaphambi kokuthi iye kubantu. “Usomqulu wokhetho ukhuluma nabantu ngoba uthembisa konke abadinga ukukuzwa. Siyabona nomnyakazo obonisa ukuthi i-ANC izimisele ukulwa nenkohlakalo,” kusho uMbeki. Uthe uyathemba uNdunankulu waseGauteng uMnuz David Makhura uyayiphendula imibuzo yabantu uma ekhankasa ezindaweni ezihlukene. Uphethe uhambo lwakhe ngokuzibophezela ukuthi uzovotela i-ANC ngoMeyi 8 waze wasayina uqwembe olusayinwa abantu abazovotela le nhlangano.