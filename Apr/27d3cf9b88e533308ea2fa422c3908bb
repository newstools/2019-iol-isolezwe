Umphakathi wakule ndawo enkulu efaka iDambuza, Mbali, Caluza naKwaMpumuza ethule izikhalo zawo kwiziphathimandla zamaphoyisa embizweni ebisehholo lo mphakathi KwaCaluza izolo. Inkosi yesizwe sakwaZondi KwaMpumuza, uNsikayezwe Zondi, ikhale kakhulu ngezindawo zokucima ukoma ezivula kuze kube ngo-4 entathakusa. UZondi uthe buningi ubugebengu obenzeka emathaveni benziwa abantu abasuke sebeqiwe yizimbiza zikaFaro. “Siyacela abomthetho bayisukumele le nto yezindawo zokucima ukoma ezingavali. Lezi zindawo izona ezisandisela ubugebengu ezindaweni zethu,” kusho uZondi. UMnuz Bheki Ngubane waKwaCaluza usole amaphoyisa asesiteshini sabo iPlessislear, wathi awawenzi umsebenzi. Omunye wesifazane osekhulile ukhale ngokuthi amaphoyisa ahlale ebatshela ukuthi izimoto azikho kodwa ajola ngazo ngaphansi kwezihlahla. UNgqongqoshe wezokuPhepha KwaZulu-Natal, uMnuz Mxolisi Kaunda, unxuse umphakathi ukuba ungazifukameli izigebengu, wathi lokho kubhebhethekisa ubugebengu. “Abantu bayahlala nesigebengu besazi kodwa bangawatsheli amaphoyisa ngoba besisaba,” kusho uKaunda. Uncome uNgqongqoshe wamaPhoyisa kuleli, uMnuz Bheki Cele, naye obekhona embizweni wathi kusukela kwasungulwa ithimba elibhekelele ukubulawa kosopolitiki ukhona umehluko. Ephendula izikhalo zomphakathi, uCele ukhwele wadilika emaphakathini, wathi nawo unesandla ebugebengwini ngoba uthenga izimpahla zokwebiwa. “Nina niyimakethe yezigebengu ngoba inina enithenga izimpahla ezintshontshiwe, kuzomele siqale umkhankaso singene emzini yenu sifune iziliphu zazo zonke lezi zimpahhla eninazo,” kusho uCele. Uthe umphakathi futhi iwona oyizimpimpi zezigebengu. “Siyazi ukuthi lapha kunina kukhona abazohamba beyotshela izigebengu ukuthi besithini, hambani nizitshele ukuthi asizesabi sizobhekana nazo,” kusho uCele. Uphinde wagxeka nebhodi leli elikhipha izimvume zokudayisa utshwala emathaveni, wathi nalo linesandla ekunyukeni kwezinga lobugebengu. Uthe amabhuku abo abatshela ukuthi ubugebengu obuningi benzeka emathaveni nasezindaweni eziseduze kwawo. “Abantu balapha abanalo uzwelo, bayabulala kakhulu futhi bayadlwengula,” kusho uCele. Uphinde wathembisa ukuthi bazosiqeda nya isihlava sokubulawa kosopolitiki KwaZulu-Natal.