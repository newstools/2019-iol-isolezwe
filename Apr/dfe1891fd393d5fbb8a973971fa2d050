Ngesikhathi i-ANC imemezela amalungu ayo kwaba nezikhalo zokuthi bangene kanjani oNkk Nomvula Mokonyane igama lakhe eladalulwa wuMnuz Angelo Agrizzi kwikhomishini ephenya ngokulawulwa koMbuso yidlanzana. Abanye babekhala ngokufakwa kwegama likaNksz Bathabile Dlamini, uMnuz Malusi Gigaba, Mosebenzi Zwane nabanye. UMnuz Fikile Mbalula, obhekelele izinhlelo zokhetho ze-ANC, uthe amalungu afakwe ohlwini awaphulanga mithetho yokhetho kodwa uhlu lwabo lusazobhekwa yisigungu esibhekelele ukuziphatha. UMnuz Narend Singh, obhekelele izinhlelo zokhetho kwi-IFP, uthe abantu abaqhubeke nokuthemba inhlangano ngoba akukho noyedwa umholi osohlwini lwabo okuke kwakhalwa ngaye kwi-IEC. UNksz Zanele Lwana weBLF uthe bayajabula ngokuchithwa kwezikhalo ebezifakwe ngomengameli wabo, uMnuz Andile Mngxitama, nomkhulumeli wayo, uMnuz Lindsay Massdorp. Izolo uSihlalo we-IEC, uMnuz Glen Mashinini, uthe bathole izikhalo eziwu-52 ezibhalwe phansi. Eziwu-29 bezikhala ngamalungu e-ANC, eziwu-19 bezikhala ngamalungu eBLF, eziwu-13 zikhala ngamalungu e-EFF, ezine zikhala ngamalungu eDA naweLand Party. Akuzange kukhalwe nangelungu elilodwa elisohlwini lwe-IFP. “Emuva kokubheka yonke imithetho yokhetho uyedwa kuphela umuntu esithole ukuthi uphula umthetho wokhetho oyilungu lePAC, uMnuz Seropane Alton Senyane Mphethi, owalahlwa yicala ngoJuni 7, 2016. Walahlwa yicala wadonsa izinyanga eziwu-18 ejele. Amalungu amanye amaqembu sithole ukuthi ayikho imithetho yokhetho ayiphulile,” kusho uMashinini. Uthe abanganeme ngesinqumo se-IEC banikwa kuze kube yikusasa ukuthi bafake isicelo enkantolo yokudlulisa amacala okhetho (electoral court) sokuthi i-IEC ibuyekeze isinqumo sayo.