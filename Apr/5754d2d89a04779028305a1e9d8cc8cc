Sekuphele amaqhinga emndenini wakwaMkhwanazi ngodaba lomuzi wawo owakhiwa ngemali engaphezu kukaR500 000 wemali okwakungeyesinxephezelo sokulimala engozini yemoto somnikazi wawo ngo-2014. UNkk Nqobile Mkhwanazi ongumnikazi womuzi, uthe sekuduma ikhanda ngendaba yomuzi wabo. Isolezwe labhala ngodaba lwabo bedinga usizo ngo-Agasti 1 ngonyaka odlule. Kwashaya nabathize ababezama ukungenelela ukuwusiza kodwa kuthiwa awukaze usizakale. UNkk Mkhwanazi uthe bahlukumezeke bobabili nomyeni wakhe osehamba ngesihlalo samasondo emuva kokukhubazeka engozini yemoto. “Akukho okulungayo nommeli ongasisiza asimtholanga. Sesilindele noma yini yize kubuhlungu. Nababezama ukusisiza bahluleka ngoba sagcina sithole umyalelo wenkantolo wokuthi isiza kumele sibuyele kubanikazi baso.” Uthe ayikho nendlela yokuthi bakhokhele ababanga nabo isiza ngoba babambelele esinqumeni senkantolo. UNkk Mkhwanazi uthe bathenga isiza ngo-2013 esasibiza uR120 000 base bakha kuso. Uthe balandela konke okwenziwa uma uthenga isiza, bathola netayitela. Ngo-2014 kwafika abazibiza ngabanikazi besiza bethi abakaze basidayise. UNkk Mkhwanazi uthe abathenga kuye isiza naye wayesidayiselwe ngomunye okusolakala ukuthi nguyena owakokotela omazisi babanikazi baso. “Angisazi ukuthi yini engizoyenza, yingakho sengibona kungcono ngiwudilize umuzi.” Umuzi unamakamelo amane okulala, ikamelo lokuphumula, elokudlela, yikhishi, amagaraji amabili nezindlu zokugeza ezimbili ezinamathoyilethi. Ingozi alimala kuyo umyeni wakhe yamshiya engakwazi ukuhamba njengoba esebenzisa isihlalo esinamasondo. UNkk Mkhwanazi uthe uyile kobika udaba kuMasipala waseMhlathuze ngoba isiza siselokishini kodwa nakhona wahluleka. Kugcinwa ukukhuluma nokhulumela uMasipala, uMnuz Mdu Ncalane, wavuma ukuthi lwafika kubona udaba kodwa akukho abangasiza ngakho. “Ukungenela kwethu kwakuwukubheka ukuthi isiza esikabani. Ngeke sikwazi ukungenela ngoba yindawo ezimele engekho ngaphansi kukamasipala. Sameluleka uNkk Mkhwanazi ukuthi azame abameli ukuxazulula udaba,” kusho uNcalane. UMnuz Sibusiso Mkhwanazi, okwathengwa kuye isiza, uthe wahambisa konke ngendlela efanele. Isiza wasithenga kulaba asebebanga nabakwaMkhwanazi. Uthe akasafuni ukwanda ngalolu daba ngoba selusenkantolo. Imizamo yokuthola izimbangi zakwaMkhwanazi ayiphumelelanga.