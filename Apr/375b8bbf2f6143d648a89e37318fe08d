Le nhlangano yasungulwa ngenhloso yokuqinisekisa inkululeko yabantu abamnyama kwezomnotho. Isidingo sokusungulwa kwayo sivele emva kokuba sekucacile ukuthi iqembu elibusayo, nakuba lakwazi ukuholela izwe enkululekweni yezombusazwe kodwa selihluleke lancama ukukhulula abamnyama kwezomnotho. Izinselelo abamnyama ababebhekene nazo izwe lingakakhululeki, zisamile namanje. Eyokuqala, ukungalingani kwezomnotho nakwamanye amazinga empilo. Okwesibili, ukuhlupheka nokweswela, eyesithathu ukuntuleka kwemisebenzi. Abantu abamnyama, ikakhulukazi abesifazane nentsha yibona abayizisulu zalezi zinselelo. Lokhu kuyoguqulwa kuphela yiqembu i-EFF ngoba kuyacaca ukuthi iqembu elibusayo lihluleke lancama ukufukula izinga lempilo emntwini omnyama. I-EFF yakhelwe esisekelweni seminxa eyisikhombisa. Le minxa siyithatha njengezibophezelo esingaguquki kuzona. Nazi izibophezelo zethu ngokufingqiwe: Ukudliwa komhlaba ngaphandle kwesinxephezelo; sithi wonke umhlaba awuthathwe ufakwe ngaphansi kukahulumeni, banganxeshezelwa ngalutho abawuqhoqhobele njengamanje. Sikusho lokhu ngoba umhlaba owabantu bohlanga kuleli. Wathathwa ngendluzula kokhokho, kwachitheka igazi. Abamhlophe abafikanga namhlaba kodwa namhlanje yibona abanqwahe nomhlaba wokhokho bethu. Umuntu omnyama ubhajwe emijondolo, emaqeleni nasogwadule. Ukushaqwa kwezimayini, amabhange nezinye izizinda zomnotho; sithi akufakwe ngaphansi kukahulumeni. Lokhu kuyosiza ngokuthi umnotho wezwe ulawuleke ngokufanele futhi ukwazi ukuzuzisa nokucebisa bonke abantu bakuleli lizwe ngokulinganayo, ikakhulukazi abohlanga. Siyakholelwa ukuthi amathenda iwona aqeda imisebenzi, abantu bakithi basebenza amatoho, baholelwe amakinati. Amathenda asungulwa iqembu elibusayo ngenhloso yokweba izimali zabakhokhi bentela. Sithi abantu kofanele bafakwe ngaphansi kukahulumeni, okuyokwenza bahole kangcono. Kuyonciphisa inkohlakalo nokugwazelwa kosopolitiki nezisebenzi zikahulumeni okwenziwa osomathenda ngenhloso yokunxenxa ukuthi izinqumo zivune bona uma kwabiwa imisebenzi. Imfundo, ezempilo nezindlu kuyofanele kutholakale mahhala. Zontathu lezi zinto ziyilungelo lawo wonke umuntu, akufanele zikhokhelwe mali ngoba kusho ukuthi abaswele bayogcina bengazitholanga. Imfundo sithi ayitholakale mahhala kusuka enkulisa kuze kuyofika enyuvesi. Isigceme ngasinye sibe nomtholampilo waso ovulwa ubusuku nemini. Uhulumeni kufanele akhele abantu imizi emikhulu, enegceke elanele nazo zonke izidingo zomphakathi. Ukwakhiwa kwezimboni zisabalale nezwe lonke ukuze abantu bathole amathuba emisebenzi asimeme. Abantu bakithi bahole imali ebhekile kuze kuqedwe ukuhlupheka nokuswela esizweni esimnyama. Ukuthuthukiswa komnotho wabantu abamnyama eNingizimu Afrika yonkana. Lokhu kungahlomulisa ngisho izwekazi i-Afrika nabantu balo. Ukuqeda inkohlakalo kuhulumeni. Siyakholelwa ukuthi iningi ngokwanele imali yabakhokhi bentela kuleli futhi ingakwazi ukuhlinzeka zonke izidingo zomphakathi. Kodwa inkinga enkulu inkohlakalo eyenziwa osopolitiki behlangene nezisebenzi zikahulumeni. Sithi ingaphela nya inkohlakalo uma bengathathelwa izinyathelo ezinqala labo abathinteka ezenzweni zenkohlakalo. Kuqiniswa izigwebo emacaleni enkohlakalo. Sizoshaya umthetho othi isigwebo senkohlakalo kofanele siqale eminyakeni engu-20 kuya phezulu. Osebenzela kuhulumeni uma elahlwe yicala lenkohlakalo, aphucwe nemali yakhe yomhlalaphansi, ifakwe esikhwameni semali yosizo nentuthuko yomphakakathi. Okumbalwa nje okunye esesikwenzile ilokhu okulandelayo: Sifake ePhalamende isiphakamiso sokuthi kuguqulwe isigaba 25 soMthethosisekelo wezwe, okuyoholela ekuthatheni umhlaba ngaphandle kwesinxephezelo. Lokhu kwavunywa yiPhalamende. Sesingakusho singananazi ukuthi uyabuya umhlaba wokhokho kulonyaka ngenxa ye-EFF. Sathi uMnuz Jacob Zuma akasakulungele ukuba uMengameli wezwe, kufanele ashiye esikhundleni, nebala washiya. Sathi umndeni wakwaGupta zigebengu ezangena ngokungemthetho ezweni lakithi. Sathi uMnuz Malusi Gigaba uyasolakala enkohlakalweni yabakwaGupta, akakhishwe esikhondleni sokuba uNgqongqoshe. Sathi makube nemfundo yamahhala emanyuvesi, sekunjalo emanyuvesi. Lokhu kungafezeka kuphela uma abantu baseNingizimu Afrika bengaphuma ngobuningi bayovotela iqembu i-Economic Freedom Fighters ngo 8 Meyi 2019. UMnuz Vusi Khoza unguSihlalo we-EFF KwaZulu-Natal