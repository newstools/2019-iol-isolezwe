UDhlomo ubekhuluma izolo eMlaza, lapho inhlangano elwa nokubhebhetheka kwengculazi nesandulela sayo, i-Aids Healthcare Foundation (AHF) ibambisene noMnyango wezeMpilo bevule umtholampilo iK Clinic ezohlinzeka umphakathi ngosizo lokunakekela impilo kubalwa nabaphila negciwane lengculazi neTB. Lo mtholampilo uvulwe lapho okukhona umtholampilo omdala kwa-K eMlaza. I-AHF inikele ngoR20million wesakhiwo. Lo mtholampilo ungomunye wemitholampilo engu-26 esekwe i-AHF ukulwa negciwane lengculazi neTB eThekwini. Umphathi we-AHF, uMnuz Peter Reis, uthe banomlando osuka kude noMlaza kusukela bevula umtholampilo iThemba Labantu kule ndawo. “Ngenkathi sikule ndawo ngaphambilini sabona ukuthi baningi abantu abadinga ulwazi nabadinga ukulashwa igciwane lengculazi. Sabe sesiphonsela inselelo abakhiqizi bemishanguzo ukuthi behlise intengo yemishanguzo yokudambisa igciwane ukuze abantu bakwazi ukwelashwa. “Balinganiselwa ku 20 million abantu abalashelwa igciwane lengculazi kodwa basebaningi abadinga ukulashwa, yingakho sakhele lo mphakathi lo mtholampilo,” kusho uReis.  Uthe angeke bagcine eMlaza kuphela kodwa bahlele ukwakhela imiphakathi eminingi imitholampilo. UDhlomo ugqugquzele abahlengikazi ukuthi benze umsebenzi kahle ukuze kusizakale umphakathi. “Kubalulekile ukuthi abahlengikazi bewusize ngomoya omuhle umphakathi, balingise lesi sakhiwo esihle esakhiwe i-AHF,” kusho uDkt Dhlomo. Amalungu omphakathi avele akikiza ngenkathi uDkt Dhlomo ethi lo mtholampilo usuzosebenza izinsuku eziyisikhombisa ngeviki njengoba ubukhala ngokuthi uvulwa izinsuku ezincane. Ikhansela laku ward 78 uNkk Thandiwe Zuma lithe lijabule ngokwakhiwa kwalo mtholampilo. “Lo mtholampilo uzoba wusizo olukhulu kulo mphakathi futhi uzothuthukisa impilo kubantu. Ngiyathemba amalungu omphakathi azowuphathisa okwezikhali zamaNtungwa,” kusho UNkk Zuma.