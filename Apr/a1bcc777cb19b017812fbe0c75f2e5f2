UMahlaba osolwa ngecala lokubulala owayengumholi we-ANCYL esifundeni eMalahleni, uMnuz Wandile Ngobeni, udedelwe ngebheyili izolo. Okhulumela i-ANC KwaZulu-Natal, uNkk Nomagugu Simelane-Zulu, uthe njenge-ANC bayawuhlonipha umthetho yingakho besamukela isinqumo senkantolo. Uthe bayathemba ukuthi inkantolo izokwazi ukushesha ilusebenze lolu daba ngaphandle kokuchitha isikhathi eside. UMahlaba uboshwe emasontweni ambalwa edlule yithimba lamaphoyisa eliphenya amacala okubulawa kosopolitiki esifundazweni mayelama nezinsolo zokuthinteka ecaleni lokubulawa kukaNgobeni. UNobhala we-ANCYL KwaZulu-Natal uMnuz Thanduxolo Sabelo, uthe abanankinga ngokuthi inkantolo imnikeze ibheyili uDkt Mahlaba, “Into esiyifunayo ukubona umuntu owabulala uWandile ekugcineni ejeza ngesenzo sakhe,” kusho uSabelo. I-ANC KwaZulu-Natal isanda kuthatha isinqumo sokuthi wonke amaqabane ayo athinteka emacaleni abucayi ashenxe ezikhundleni zawo kuze kuba kuyaqedwa ukuqulwa kwamacala. Esithangamini nabezindaba uNobhala we-ANC KwaZulu-Natal , uMnuz Mdumiseni Ntuli, wathi labo abathinteka emacaleni abucayi kumele bashenxe ezikhundleni ngoba ukuboshwa kwabo kuthunaza umbutho kuphinde kuphazamise nokuhanjiswa kwezidingo kubantu. Phakathi kwamakhansela e-ANC ahamba amacala kubalwa uMahlaba noMnuz Nkosinathi ‘’TK” Gambu wakwaPata osolwa ngecala lokubulala isishoshovu se-ANC esifundeni iMoses Mabhida, uMnuz Msawenkosi “Maqatha” Mchunu. UMahlaba uzobuyela enkantolo ngo-Ephreli 30.