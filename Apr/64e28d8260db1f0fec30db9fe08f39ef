Kuvaleke izintuba eziningi eziseduze nerenki yamatekisi ahamba amabanga amade asukela eDurban Station, kushiswa amathayi kwehliswa nabagibeli. Bathwale kanzima abashayeli bezimoto ezincane sekumele bafune ezinye izindlela zokufinyelela emsebenzini. Abagibeli behliswe ematekisini balubhada ngonyawo bethwele nezikhwama, abanye babo ababeyogibela wona amatekisi amabanga amade. Izintatheli zaleli phephandaba ebezizama ukuthwebula izithombe nokuqopha ama-video zisatshiswe ngababhikishi. Kugcine sekungenelela amaphara kulo mbhikisho, abeshisa udoti emgwaqweni, kwashiswa namatende abokufika abagundela kuwo izinwele. Amaphoyisa athwale kanzima abethi esalawula umbhikiso komunye umgwaqo, kushiswe kwenye intuba. Okhulumela amaphoyisa KwaZulu-Natal, uCaptain Nqobile Gwala, uthe balinganiselwa ku-500 ababhikishi abavale imigwaqo ngabo-7 ekuseni. “Kuphazamiseke umgwaqo uMngeni noStamford Hill lapho bekuvalwe khona ngamathayi avuthayo. Kutshalwe amaphoyisa azoqapha isimo,” kusho uGwala. USihlalo weKZN National Taxi Alliance, uMnuz Jabulani Mazibuko, uthe amatekisi ahamba amabanga amade aboshwa mihla namalanga kodwa kube kwaziwa ukuthi izimvume zibambeke ebhodini futhi abanye abanikazi bamatekisi abanazo izimvume zokusebenza. Uthe uhulumeni unomthetho wokuthi itekisi ngayinye ibe nemvume yayo, kuyenzeka ukuthi umnikazi wamatekisi ayisithupha abe nezimvume zamatekisi amabili, nazo uthole ukuthi bezivuselelwa, zisabambekile ebhodini. “Sigcina sesiphenduke umbele ogwansile emaphoyiseni asigwazisayo, sekunesikhathi eside sikhuluma nomasipala noMnyango wezokuThutha ngalolu daba. Uhulumeni uzwa kahle uma ubhikisha, yingakho nathi sibhikishile ngoba izindlela ezinokuthula ebesizilandela azisebenzanga,” kusho yena UMnuz Sifiso Shangase, ongumphathi wehhovisi leSantaco eKZN, uthe udaba lwezimvume bayalusebenza ngokubambisana noMnyango wezokuThutha. “Kunabanikazi bamatekisi abangakwazi ukuzithola izimvume zabo ebhodini ngoba enye yezinto ezidingekayo ukuze uthole imvume amaphepha akhombisa ukuthi intela uyayikhokha. Abanye bethu basabanjwe yilawo maphepha, sisabonisana nomnyango ukuthi lolu daba lungalungiswa kanjani,” kusho uShangase. UMnuz Mluleki Mntungwa, okhulumela uMnyango wezokuThutha eKZN, uthe: “Udaba lwezimvume luyasetshenzwa, yingakho sithe akube nethimba elizoya kubabhikishi liyothola ukuthi ngabe yini eholele kulo mbhikisho.”