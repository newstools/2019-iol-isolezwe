URamaphosa onqamule uhambo lwakhe lwase-Egypt lapho ebeyothamela i-Emergency African Union Tropika Summit ukuze azobheka le nhlekelele, uthe uhulumeni ngokwamazinga ehlukene uzobambisana nemindeni ethintekile ngesikhathi kuhlasele imvula enkulu. URamaphosa uvakashele imindeni yabayisishiyagalombili abashone ngesikhathi bepitshizwa yikotishi ebebehlala kulo eWestcliff Secondary, eChartworth, waya ehostela eTehuis eMlaza, eMandela Park, eMariannhill lapho bekusafunwa khona uNkk Getty Thabethe (59) okuthiwa Lo mhosha ubugcwele isihlabathi. Uyise wezingane ezintathu ezishone kanye nonina ngesikhathi kuwa indlu ebebehlala kuyo eWestcliff Secondary, utshele umengameli ukuthi usakuzwa ukukhala kwezingane zakhe, ezikhale zaze zathula ehluleka ukuphuma odakeni obelumcindezele. UMnuz Thamsanqa Dlamini obehlala nonina wezingane zakhe uNksz Beauty Duma, izingane zakhe uNobuhle, uNtando no-Andile abashone becindezelwa udonga, utshele umengameli ukuthi ubephuma kochama ngesikhathi ezwa ukuqhuma. “Bengisathi ngiya embhedeni, angibange ngisafika ngabona indlu iklayeka phakathi kungena udaka obeluphushwa ngamanzi, lwangidudula ngawela efrijini. Umama wezingane obesembhedeni naye waphusheka esuka embhedeni, ikhanda lakhe lambozwa udaka. Bengibona izinyawo zakhe zingilandela wagcina engasangilandeli, nami ngangabe ngisakwazi ukunyakaza ngicindezelwe nayifriji. Bengimbona enyakazisa izinyawo ukuthi usaphila, ugcine engasanyakazi. Izingane ebezipitshizekile ekameleni zona bezikhala zicela usizo nazo zigcine zithule, ngabona ukuthi sezishonile,” echaza. FUNDA: Bekukhalwa nxazonke ngemvula Uqhube wathi umakhelwane wokuqala ofikile uhlulekile ukumtakula wahamba wayobiza abanye abantu. “Ngihlale amahora amabili ngicindezelekile kodwa ikhanda lingambozekile,” kusho yena Udadewabo kaNksz Duma, uNksz Makhosi Duma naye obehlala lapha kodwa obengekho ngesikhathi kwenzeka lesi sigameko, uthe bese behlale iminyaka elinganiselwa kwengu-15 besondelela umsebenzi, njengoba bengabaKwaDumisa. URamaphosa ubehamba noNgqongqoshe wezamaPhoyisa kuleli uMnuz Bheki Cele, uNgqongqoshe wokuBusa ngokuBambisana kuleli, uDkt Zweli Mkhize, uNgqongqoshe wezokuThuthukiswa koMphakathi kuleli, uNkk Suzan Shabangu, uNgqongqoshe wezokuThuthukiswa koMnotho ezeMvelo nezokuVakasha KwaZulu-Natal, uMnuz Sihle Zikalala obebambele uNdunankulu waKwaZulu-Natal, uNgqongqoshe wezokuBusa ngokuBambisana KwaZulu-Natal, uNkk Nomusa Dube-Ncube, uNgqongqoshe wezokuThuthukiswa koMphakathi eKZN, uNkk Weziwe Thusi, uNgqongqoshe wezokuHlaliswa kwabantu KwaZulu-Natal, uMnuz Ravi Pillay neMeya yeTheku, uNkk Zandile Gumede. UDkt Mkhize uthe inhloso enkulu yokuhambela kwabo kulezi zindawo ukuzohlanganisa amathimba eminyango okumele akhiphe umbiko ogcwele ngalokhu okwenzekile. Uthe balethe nochwepheshe abazobheka ukuthi njengoba ingqalasizinda isilimele kanjena kumele ilungiswe kanjani nokuthi kumele kwenziwe njani ukuze kuvikelwe ukuguguleka kwenhlabathi kulezi zindawo ngesikhathi esizayo. Abanye abantu bakhahlamezekile bahlaliswe emahholo, emasontweni nakomakhelwane. 