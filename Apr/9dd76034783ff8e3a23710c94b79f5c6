Esithangamini nabezindaba eThekwini izolo, lapho leli qembu belinaba khona ngosomqulu walo wokhetho, ilungu lesigungu esiphezulu sesikhashana kule nhlangano, uMnuz Emam Shaik Munzoor, lithe isizathu esidala ukuthi kube nokubhekana ngeziqu zamehlo phakathi kwabantu bakuleli nabokufika wukuthi uhulumeni nezinkampani bathanda ukuqasha abantu bakwamanye amazwe. “Ungabaqasha kanjani abantu bakwamanye amazwe ube unezigidi zabantu basezweni lakho abangasebenzi? Uma sizoqhubeka nokuqasha abantu bokufika ngeke ize ixazululeke inkinga yokuntuleka kwamathuba emisebenzi,” kusho uMunzoor. Uthe bona njengeNFP baphakamisa ukuthi kuphinde kuqedwe nento yokuthengwa kwezimpahla ezivela emazweni angaphandle yathi nalokho kunomthelela ekulahlekeni kwamathuba emisebenzi. “Isibonelo, iNingizimu Afrika ithenga izinkukhu ezingekho ezingeni ezivela e-USA nokuholele ekutheni inkampani yalapha ekhiqiza izinkukhu, iRainbow Chicken Farm, igcine isidiliza izinkulungwane zabasebenzi,” kusho uMunzoor. Uthe nokuwa kwamabhizinisi kahulumeni kudalwa nguyena. “Sithi thina zingaphela izinkinga emabhizinisini kahulumeni uma kungaqashwa abantu abazimele abanamakhono, iphele indaba yokugxambukela kosopolitiki kula mabhizinisi ngoba ukuba khona kwabo kudala inkohlakalo,” kusho uMunzoor. Mayelana nodaba lokubuyiswa komhlaba ngaphandle kwesinxephezelo uthe bona baphakamisa ukuthi umhlaba ucazwe ngokulinganayo. “Esikushoyo wukuthi abanikazi bamapulazi abanikezwe * -50%, kuthi nalabo abahlukaniselana nabo banikwe okulinganayo ukuze kube nesiqiniseko sokuthi awuphazamiseki umkhiqizo wokudla,” kusho uMunzoor. Mayelana nezokuphepha uthe bafuna kwenziwe inhlolovo kubonakale ukuthi abantu bathini ngesiphakamiso sokubuyiswa kwesigwebo sentambo. “Izinga lobugebengu liphezulu kakhulu kuleli abantu abasenawo unembeza nomthetho abawuhloniphi ngenxa yamalungelo amaningi akhona,” kusho uMunzoor. Uthe enye into abayiphakamisayo wukuthi kuqedwe ilungelo lokuthi abantu babe nezibhamu, wengeza ngokuthi lokhu kungasiza kakhulu ekuqedeni ubugebengu. “Abantu abavotele iNFP ukuze ishintshe impilo yabo ngoba uhulumeni okhona uyahluleka, asidingi iminyaka eminingi ukwenza ngcono impilo yabakuleli sidinga nje iminyaka emihlanu ukuze size nezinguquko ezinqala,” kusho uMunzoor. I-NFP izichithile izinsolo ezithi uMnuz Malusi Gumede, oyindodana kaMengameli weqembu uNkk Zanele Magwaza-Msibi, ufake unyawo lwedada ngesikhathi kuhlanganiswa uhlu lwamagama abantu beqembu abaya ePhalamende. Kunezinsolo ezithi uGumede ugxambukelile ngesikhathi kuhlanganiswa uhlu lwamagama nokuholele ekutheni amanye amalungu angenami amanye asabise nangokushiya iqembu. Ilungu lesigungu esiphezulu sesikhashana, uMnuz Bhungu Gwala, lithe ukukhethwa kwamagama abantu abaya ePhalamende akuzange kube wumsebenzi womuntu oyedwa kodwa kwenziwe ngokubambisana. Uthe kuyinto ejwayelekile ukuthi uma kukhona uhlelo olufana nalolu kube khona abanganeme ngoba bayazi ukuthi ukuba phambili ohlwini kukubeka esimeni sokuthi kube khona okucoshayo uma kwenzeka ungena ePhalamende. USihlalo weNFP KwaZulu-Natal, uMnuz Vikizitha Mlotshwa, uthe iNFP izobuya ngamandla ngokhetho lukaMeyi. “Yize singazange sivote ngokhetho lohulumeni basekhaya ngenxa yemisebenzi yabathile asebezivezile ukuthi babeyizimpimpi zabelungu, ngingasho ngingananazi ukuthi amalungu ethu asejahe ukuvota afisa ngabe kuthiwa ukhetho lukusasa,” kusho uMlotshwa.