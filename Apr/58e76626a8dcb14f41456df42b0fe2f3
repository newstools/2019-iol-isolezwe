KS: USUBUYELE kwezepolitiki emuva kokuba washiya esikhathini esingeside esedlule?  UKUPHUMA kwami kwakungekhona ukuthatha umhlalaphansi kwezepolitiki kodwa kwakuyiqhinga lokudidisa umkhondo kulabo abebengangifiseli okuhle. Ngesikhathi ngiphuma kwi-ANC nganakwa kakhulu, okwadala ukuthi abaningi bazame ukucekela phansi iqembu lethu. Ngaxoxa noMengameli wethu, uMnuz Moses Mayekiso ukuthi ngithi ukunyamalala ukuze babone sengathi liyafa iqembu. Njengamanje ngibuyile ngisohlwini lwabaya ePhalamende eqenjini. Ngifuna ukuqhubeka ngilwe nenkohlakalo sengisePhalamende ngoba kwi-Outa bekubuye kube nzima abantu abakunaki uma ukhuluma. Uma ubhalela ungqongqoshe incwadi akazihluphi nangokuphendula ngoba akanandaba. Uma sengisePhalamende ngizoba nezwi.  KS: UTHINI nge-ANC ebe yikhaya lakho isikhathi eside futhi ukhule kuyona?  NGEKE ngiphinde ngizihlanganise nalabo bantu ngoba i-ANC ngahamba nayo le ephilayo, ngabashiya nokungcola kwabo. Kubole yonke into kwi-ANC. Kugcwele inkohlakalo njengoba uzwa nje kukhulunywa ngemikhuba yeBosasa. Sekuphuma namagama abantu engangibethemba. Sengibonile ukuthi akekho omsulwa. Uma kungase kuboshwe abantu, akekho okufanele asale ngoba bonke bayafana. Kwake kwaba netemu likababa kaDuduzane kungathi uyena onenkinga, njengamanje kuvele * -Andile Ramaphosa sekuzoqhubeka kube ubaba ka-Andile.  KS: UKE wayamaniswa neDA kuthiwa ungase uzithole ikhaya elisha kuyona. Uthini kulokho?  NGABE ngiphithene ikhanda uma ngingase ngijoyine iDA. Angikaze ngiyicabange ngisho ngilele ebusuku. Ngicabanga ukuthi kwakungamahemuhemu nje ayesabalele ngoba maningi amaqembu engawachitha ayezama ukungisondeza kuwona. Mina ngiyayazi into engiyenzayo angiyena usomathuba futhi anginendaba nezikhundla. Ukube ngithanda izikhundla bengizoya kuCyril Ramaphosa ngiyoxolisa, anginike noma yisikhundla sokuba yinxusa kwelinye izwe. Ngeke ngikwenze lokho ngoba angixakekile.  KS: ANJANI amathuba eqembu lakho okhethweni, singanibona ePhalamende?  MAHLE amathuba ethu. Siyethemba ukuthi abantu bayawuzwa umyalezo wethu wokulwa nenkohlakalo. Silindele ukuthi basethembe basinike ithuba lokuthi siqhubeke nokulwa nenkohlakalo. Into ebuhlungu ngenkohlakalo ukuthi idicilela phansi isithunzi sendlu emnyama ngoba kuba sengathi yinto esegazini kithi. Sinalo ithemba lokuthi siyogcina siyinqobile inkohlakalo ehlasele izwe lethu. Konakala ukuthi i-ANC igudluke emigomweni eyayisungulelwe yona, yingakho izwe lisenkingeni.