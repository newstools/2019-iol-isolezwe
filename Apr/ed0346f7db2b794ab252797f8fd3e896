Lo mlingisi udlala indawo kaQaphela kwiSibaya esikhonjiswa kuMzansi Magic ngo-8.30 ebusuku. Esikhathini esingengakanani bekushadelwa uMenzi Ngubane (Judas), Zakhele Mabasa (S’khaleni) noNhlanhla Mdlalose (Bongani). Ozakwabo baka-Abdul bafake izithombe ezinkundleni zokuxhumana besemcimbini eMalahleni, eMpumalanga, futhi bemhalalisela. Phakathi kwabo kubalwa uSdumo Mtshali (Sbu), Pallance Dladla (Jabu) noMelusi Mbhele (Bhekumuzi). Bekukhona noSayitsheni Mdakhi onguSaddam, umfowabo ka-Abdul uSK Khoza odlala indawo kaShaka kwiThe Queen nabanye. Ngesikhathi leli phephandaba lishayela * -Abdul unqabile ukuphawula. “Ayikho into engingathanda ukukhuluma ngayo,” kusho yena ngamafuphi. Omunye osondelene naye ukuqinisekisile ukuthi umcimbi ubukhona. U-Abdul, owayeyisicishamlilo eThekwini ngaphambi kokushiya agxile ekulingiseni, uhlale emfaka ezinkundleni zokuxhumana umkakhe. Ngonyaka odlule watshela iphephabhuku iDrum ukuthi wamcela umshado benezinyanga eziyisikhombisa bethandana. Bahlangana endaweni yokupaka izimoto enxanxatheleni yezitolo eMalahleni, eMpumalanga. Washo futhi ukuthi kulo nyaka bazokwenza umshado wesintu. Kwenzeka lokhu nje, izintokazi zikhala ezimathonsi ezinkundleni zokuxhumana ngemuva kokushadelwa komlingisi wamafilimu * -Idris Elba. Ngokwemibiko yabemithombo yabezindaba ehlukene, ushadelwe yintombi yakhe asebenesikhathi bethandana nayo uSabrina Dhowre eMorocco. Emshadweni bekunandisa isilomo saseNigeria uDavido.