Uthe wayetsheliwe kusasele izinyanga ezimbili ngaphambi kokuthi aqokelwe esikhundleni ukuthi kukhona abafuna ukumcekela phansi. Ngesonto eledlule iNkantolo eNkulu eGauteng izichithile izizathu zowayenguMengameli wezwe, uMnuz Jacob Zuma zokuxosha uCele esikhundleni sakhe ngo-2012. Ngo-2011 uZuma waqala ucwaningo emuva kokuthi umvikeli womphakathi akhipha umbiko ngezinqumo zikaCele. Ucwaningo lwaqalwa uZuma ngemuva kokuthi umvikeli womphakathi ethole ukuthi ngo-2011 uCele wagxambukela ekubhekeni indawo yamahhovisi amaphoyisa eyayizoqashelwa imidlalo yeNdebe yoMhlaba ka-2010. U-Adv Thuli Madonsela wathi: “Kwakungalungile, kungekho emthethweni, ukuthi uCele agxambukele.” Wethule imibiko emibili mayelana nezivumelwano ezimbili zokuqasha amabhilidi ePitoli naseThekwini, ezabiza ngaphezu kukaR1.7 billion nokuthi iSAPS ifuna ukusayina nosomabhizinisi, uMnuz Roux Shabangu phakathi kukaMashi noJulayi ka-2010. IJaji uJake Moloi lanquma ngo-2012, ukuthi ubufakazi obulethwe kulo “buveze ukuthi kukhona ubuhlobo phakathi kukakhomishana kazwelonke noShabangu, kolunye uhlangothi kwavela ukuthi kunobuhlobo phakathi kwezikhulu zikaShabangu nezoMnyango weMisebenzi yoMphakathi ezenza izivumelwano zokuqashisa komunye”. Izolo uCele uthe ukususwa kwakhe esikhundleni kwakungasithinti isivumelwano sokuqasha ibhilidi. Emuva kwezinyanga eziyisithupha exoshiwe uCele, uthe ukhomishana wamaphoyisa omusha waqala wabheka ibhilidi elalizosetshenziswa amaphoyisa.