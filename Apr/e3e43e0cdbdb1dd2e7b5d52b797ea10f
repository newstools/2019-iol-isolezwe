UMnuz Narend Singh, obhekele izinhlelo zokhetho ze-IFP uthe bangase bayimangalele kwi-Independent Electoral Commission (IEC) iDA uma ithimba labo labameli lithola ukuthi kunomthetho abawuphulile. “Siyaqonda ukuthi kukhankaselwa ukhetho. Wonke umuntu ufuna ukunqoba kodwa asibahehe kahle abavoti, ngaphandle kokugxeka amanye amaqembu. Ichaza ukuthini iDA uma ithi ukuvotela amaqembu “amancane” kusho ukunika i-ANC ne-EFF amandla? Ngabe itshela abantu ukuthi yila maqembu kuphela yini asebenzayo?” kubuza uSingh. Uthe basaxoxa nethimba labo labameli, okukhona kulo u-Adv Anthony Mitchel oyilungu le-IFP ePhalamende nabanye abameli. “Asiyithandi nale nto yeDA yokuthi ishayele abantu ucingo bese idlala umlayezo oqoshiwe lapho kukhuluma khona umholi wayo. Ngisho unkosikazi wami uyazithola lezi zingcingo. Abantu bafake izikhalo ngale ndaba ngoba kusho ukuthi iDA ithathe imininingwane yabo ezindaweni ezithile njengoba isibashayela izingcingo ibathumele nama-sms. Ayilungile neze le nto futhi sizothatha izinyathelo,” kusho uSingh. Ugqugquzele abantu ukuthi ngoMeyi 8 baphume ngobuningi babo bayovotela i-IFP ngoba iyona abangayithemba ukuthi izoletha impilo engcono. Uthe umholi we-IFP, uMntwana uMangosuthu Buthelezi uzobe ekhankasa ezindaweni ezihlukene njengoba izolo ebeseHammarsdale, uzoya naseNorth West, Mpumalanga, Limpopo ayoqhuba umkhankaso nakhona. UMnuz Solly Malatsi okhulumela iDA kuzwelonke, uthe azikho izikhalo abazitholile ngomkhankaso wabo nangokuthumela ama-sms kubantu, okwamanje konke kuhamba ngohlelo.