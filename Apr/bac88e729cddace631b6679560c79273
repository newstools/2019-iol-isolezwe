Sekukaningana ngithi ngifunda imibono yabafundi ngihlangabezane namagama athinta umholi wesonto lami nengimbiza ngoJehova wami ngenxa yemisebenzi asengenzele yona. Kwangiphatha kabi noma kungiphatha kabi ukubona izihloko ezifuze esithi Unyazi kumele lulungise isonto. Le mibono ikhomba ukuthi iphuma kubantu abathi bangamaNazaretha athanda uNyazi okuyinto engiyiphikayo ukuthi bangaboNyazi. Inkinga enkulu wukuthi iningi labagcotshwa okungabefundisi nabavangeli umuzi kaShembe sebewenza owasemakubo. Empeleni uma ufika emzini womuntu uzohlala kuwo kufanele uthobele umthetho wakhona okuyinto abangasayenzi abagcotshwa bethu. Empeleni phambilini bekukwampunz’edlemini ngesikhathi kusahola uThingo ngenxa yokuthi lwaluzilungele lunenhliziyo enhle kodwa lwasho ngelinye ilanga luphethe inkonzo Ebuhleni ngaphambi kokuba lukhothame lwathi: “ Zitamuzeleni lana kimi kodwa oyolandela kimi uyoqinisa umthetho futho luyobe lungafakwa”. Thina siyabona kubuyiswa umthetho womsunguli waleli bandla ukuze libuyelwe yisithunzi. Njengomuntu osemnkatshubomvu kuleli bandla laseBuhleni ngiyaqonda ukuthi obani ababhala le mibono futhi bayibhalelani. Engingakusho kubona wukuthi abakhohlwe nje wukuthi bayobuyiswa ebandleni ngoba mningi umonakalo abawenza futhi uNyazi lwethu luhamba nabahambayo ukuphusha ivangeli. Ukuba ngiyibo bengizobheka enye inkonzo noma ngidumise ngihleli ekhaya. Bona nje ababheke engxenye bakhohlwe okunye. Thina njengabalandeli baseBuhleni nabathanda uNyazi siyazithakasela izinqumo ezithathwayo ukuze kulunge ibandla likamenzi wezulu nomhlaba.  Khabzela “ KB “ Mzimela EZWELIBOMVU