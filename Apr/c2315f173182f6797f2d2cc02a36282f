NGQONGQOSHE wezeMfundo KwaZulu-Natal uMnuz Mthandeni Dlungwane namuhla uzovakashela isikole samabanga aphansi eThekwini, okunezinsolo zokuthi uthishanhloko upotoza othisha besifazane. Sekusabalele nenkulumo eqoshiwe okusolwa ukuthi ngeyomunye wothisha baseCarrington Primary eMbilo, ekhala ngokuhlukunyezwa nabanye ozakwabo. Labo thisha basola ukuthi lo thishanhloko ushomene nabathize emnyangweni kwisekethe njengoba bethi balubika udaba kodwa luyanyathelwa. Kule nkulumo eqoshiwe lo wesifazane uveza nokuthi bayesaba ukuvula amacala ngoba uthishanhloko uyabasabisa. Kuvela nokuthi abanye sebephethwe ukhwantalala ngenxa yalesi simo, basaba ngisho ukuya esikoleni nokungena emakilasini. UDlungwane unqume ukuyozizwela namuhla, kubhekwe nokuthi yisiphi isixazululo okungaphunywa naso. Ngesikhathi sokuloba ungqongqoshe bekulindeleke agasele noma yinini kulesi sikole