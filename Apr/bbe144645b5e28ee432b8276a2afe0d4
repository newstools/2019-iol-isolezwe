U-Ayanda Dlamini (29) wasoThongathi noSipho Golden Mbhele (33) waseMlaza bagwetshwe ngoMsombuluko, eNkantolo eNkulu yaseThekwini ngamacala amathathu, elokuzama ukubamba inkunzi kusetshenziswa indluzula, elokubulala uMnuz Hoosen Dhoda nelokutholakala nesibhamu. UDhoda wayengumcwaningi mabhuku futhi eyimenenja eRoyal Travel Agency. Laba bagwetshwe udilikajele ngecala lokubulala, uDlamini wagwetshwa iminyaka engu-15 ngecala lesibhamu, nezinyanga eziyisithupha ngecala lokuzama ukubamba inkunzi. Ngaphandle kwenkantolo intombi kaMbhele, igama layo elingatholakalanga, kube nzima ukuba iphefumule, yagcina isiquleka. Isizwe izihlobo nabangani ebihamba nabo. Ilungu lomndeni elingathandanga negama litshele Isolezwe ukuthi lesi sigwebo sibe nzima kakhulu, abakwazi ukusamukela. Intombi kaMbhele bathe bazoyiphuthumisa esibhedlela njengoba beyishaqiswe izindaba zesigwebo. Isigameko sokubulawa kwalo somabhizinisi senzeka emahhovisi eRoyal Travel Agency asemgwaqweni uProblem Mkhize, ngo-Agasti 1, 2016. Ngokobufakazi obusenkantolo, laba bahlasela le ndawo yokusebenza ngenhloso yokubamba inkunzi. Ngesikhathi befika, umufi waqonda kubona ezozwa ukuthi bafunani, yilapho adutshulwa khona kuphindelelwa, washonela endaweni yesigameko. Ababulali babaleka bangena emotweni eyayibalindile. Baboshwa, kwatholwa nesibhamu esingekho emthethweni. UMbhele kuvele ukuthi useke wagwetshwa phambilini ngecala lokutholakala nesibhamu nezinhlamvu nokwenze isigwebo sakhe ecaleni lesibhamu singafani nesikaDlamini kuleli cala. UMnuz Sandile Dlamini, oyiphoyisa kuMasipala waseThekwini naye wayeboshwe nababulali kodwa wabuye wadedelwa. UMnuz Bonokwakhe Magubane okwavela ukuthi wayekhokhelwe uR300 ukuba ahambise ababulali eThekwini, wagcina esefakazela uMbuso. Amacala ahoxiswa kuye.