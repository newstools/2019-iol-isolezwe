Izolo bekuwusuku lwesibili lwezingxoxo eziqale ngoMsombuluko. ISapu icele ukuthi kubuyekezwe isivumelwano esasayinwa wumqashi nenyunyana iPolice and Prisons Civil Rights Union (Popcru), ebesishiya ngaphandle amaphoyisa asebenza eziteshini uma kunyuswa izimendlela zamaphoyisa. Esivumelwaneni esisayinwe wumqashi nePopcru kunyuselwe kuphela amaphoyisa asebenza ezinhlakeni okubalwa kuzo ithimba lamaphoyisa agada izikhulu zikahulumeni nophiko iTactical Response Team (TRT) kwathi abasebenza eziteshini basala ngaphandle okubenze banganama baqala umkhankaso wokuhudula izinyawo. UNobhala weSapu KwaZulu-Natal, uNkk Nurse Mdletshe, uthe balindele ukuthi isinqumo siphume namhlanje. “Izingxoxo zisaqhubeka, osimele ezingxoxweni nomqashi usitshele ukuthi isinqumo basilindele kusasa (namhlanje),” kusho uNkk Mdletshe. Amaphoyisa anganeme asabisa ngokuduba ukusebenza ngosuku lokhetho ngoMeyi 8 uma singabuyekezwa isivumelwano esasayinwa wumqashi nePopcru. Athi abukho ubulungiswa uma kungukuthi kunyuswa izimendlela emaphoyiseni asesebenze iminyaka emibili kuphela embuthweni asuke ekubeni ngoConstable enziwe oWarrant Officer. Kwesinye isiteshi esisentshonalanga yeTheku, ngoMsombuluko kubikwe ukuthi amaphoyisa amaningi abengekho emsebenzini obekwenza ukuthi ukusebenza kube nzima. Ithimba leSolezwe liphumile liyobheka ukusebenza kwezinye iziteshi eziseThekwini ngoMsombuluko lathola ukuthi ezinye zazo zisebenza kahle, kwezinye kunezimpawu zokuhudula izinyawo. Esiteshini esikuBroad Street (Dr Yusuf Dadoo), Nicole Square nasePhoyinti ukusebenza bekubukeka kuhamba ngendlela ejwayelekile. Izimpawu zokuhudula izinyawo zibonakale kancane esiteshini esikhulu iDurban Central naseBerea. EDurban Central bekunolayini abade abantu bema isikhashana ngaphambi kokuthi bathole usizo ngoba abengemaningi amaphoyisa abesiza. E-Berea ngesikhathi okufike ngaso ithimba leSolezwe phakathi kwehora lokuqala emini nelesibili izolo, belilinye iphoyisa ebelisiza abantu. UNkk Mdletshe uthe udaba balubuyisele etafuleni ngoba befuna kubuyekezwe isivumelwano somqashi nePopcru. Uthe noma amalungu abo engeneme kodwa bawacela ukuthi awasebenze. Usole iPopcru ngokuvuma ukusayina isivumelwano esihlukanisa phakathi amaphoyisa. Osebenza oPhikweni lwezokuXhumana kwiPopcru kuzwelonke, uMnuz Richard Mamabolo, uthe bona abekho ezingxoxweni zakamuva. “Yize singeyona ingxenye yezingxoxo kodwa asinankinga ngokuthi kubuyekezwe isivumelwano esasisayina nomqashi,” kusho uMamabolo. Uthe inyunyana yabo ayihambisani nokuthi amaphoyisa ateleke noma ahudule izinyawo.    