Isidumbu sikaMnuz Senzo Luthuli (35) sitholwe ehlathini laseShowe, sesonakele. Ekuqaleni kwale nyanga uLuthuli ukhulume neSolezwe ethi uthuka izanya ngoba abantu ababezama ukumbulala bemsola ngokuba impimpi yamaphoyisa wayebazi. Ngokusho kwelungu lomndeni wakwaLuthuli elicele ukungadalulwa igama ngenxa yobucayi bodaba, uLuthuli ubeduke ngoLwesibili. “Kusukela ngoLwesine ubefunwa njengoba kuke kwabonakala isigqoko sakhe ehlathini. Kwalandelwa umkhondo umphakathi umfuna, utholwe ehlathini ebulewe, isidumbu sakhe sesonakele. Asazi ukuthi kungani bembulele kodwa njengoba ubeke wadutshulwa kodwa wasinda, sisola ukuthi kusengabantu abafanayo abambulele,” kusho isihlobo. Isidumbu sikamufi kuthiwa basibone ngezimpahla aduka ezigqokile. ULuthuli ngesikhathi ekhuluma neSolezwe, wathi kumphatha kabi ukubona abahlaseli bakhe bechanasa emphakathini. Wathi akaphephile futhi angabulawa noma inini ngoba abahlaseli bakhe bamsabisa ngokuthi bazobuya bezoqedela umsebenzi abawuqala. “Asazi ukuthi nathi sizohlaselwa yini? Bekubikelwa amaphoyisa kodwa awazange amsize umufi njengoba kugcine kunjena,” kusho isihlobo. ULuthuli wadutshulwa ngo-Ephreli 3 nonyaka, waya esibhedlela. Waveza ukuthi wadutshulwa amahlandla amathathu. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulawa komuntu, uphenyo lusaqhubeka.