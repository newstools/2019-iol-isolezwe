UMnuz Thabani Ngwira obhekelele ezokuxhumana kwi-IEC KwaZulu-Natal uthe: “Noma lingayidliva ngeke kuphazamiseke ukhetho. Sinazo izinhlelo ezibhekelele ukushintsha kwesimo sezulu nazo zonke izinhlekelele ezingehla ngosuku lokuvota. Lezi zinhlelo zizoqinisekisa ukuthi abantu bafika bephephile ezikhungweni zokhetho ukuze bakwazi ukuvota. Sithi kubantu bangasabi ukuthi imvula ingase iphazamise ukhetho ngoba konke kumi ngomumo.” Uthe abakhululeke ngoba i-IEC noma ngabe kuthiwa izikhungo zokuvota ezaziwayo ziyadilika i-IEC izokwazi ukuxhuma amatende ukuqinisekisa ukuthi ukhetho luyaqhubeka. “Uma kwenziwa izinhlelo zokhetho asikho isimo esingabhekelelwa ngakho nezinhlekelele zemvelo ziyafakwa ezinhlelweni zethu ukuze sibe nesiqiniseko sokuthi abantu bayavota. Asibheki izinhlekelele zemvelo kuphela kodwa sibheka konke okungase kube yizithiyo bese siza nezinhlelo ezifanele." NgoMeyi 8 abantu baseNingizimu Afrika bazovota okhethweni lukazwelonke bakhethe uMengameli wezwe noNdunankulu bezifundazwe abahlala kuzo. Abantu bayakwazi ukubheka imininingwane yabo ngokuvakashela i-website yakwa-IEC ethi www.elections.org.za noma ngokuthumela inombolo kamazisi ku-32810, iSMS ibiza uR1.