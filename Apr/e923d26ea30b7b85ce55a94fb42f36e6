UNGQONGQOSHE wezokuThutha uMnuz Blade Nzimande usexwayise abashayeli bakuleli ukuthi badlalele kude nasekuphuzeni utshwala uma bashayela bese bephika ngokuthi badle ibhanisi elishisayo elino-cream. UNzimande uphawule ngaleli bhanisi kulandela ukusabalala kwe-video ezinkundleni zokuxhumana ikhombisa ukuthi amabhanisi (hot cross buns) asengakufaka obishini uma uhlolwa nge-breathalyser njengoba enekhemikhali elitholakala kutshwala. Ungqongqoshe uthe abantu ababanjwa beshayela bedle amponjwana bazoboshwa. “Abantu abangathembeli ekutheni uma sebebanjiwe beshayela bephuzile bazothi ‘ngiyaxolisa phoyisa, ngidle ibhanisi nje kuphela. Uma unuka utshwala iphoyisa lomgwaqo linelungelo lokukukhipha emgwaqeni liyokuhlola,” kusho uNzimande. Ezinkundleni zokuxhumana iphendulwe ihlaya indaba yaleli bhanisi abanye bafunga bayagomela ukuthi  sebezothenga i-6 pack yalo. Khonamanjalo, ziqinile ezokuphepha emgwaqeni kuleli sonto njengoba kubhekwe kwimpelasonto yePhasika.