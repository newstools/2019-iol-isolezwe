UKHATHAZEKILE ngesibalo esiphezulu sokushona kwabasuke behamba ngezinyawo uNgqongqoshe wezokuThutha kuleli uDkt. Blade Nzimande. NgoMsombuluko ekuseni kuthulwe uhlelo lezokuphepha emgwaqweni ngaphambi kwamaholidi ePhasika emcimbini obuseMgungundlovu. UNzimande uveze ukuthi ngo-2016 bangu-5 410 abahamba ngezinyawo abashona ezingozini zomgwaqo ekubeni kwashona abagibeli abangu-408 nabashayeli abangu-360 ngawo lonyaka. “Isibalo sabantu abashona ngemuva kokushayiswa izimoto behamba ngezinyawo siphezulu kakhulu. Kuyasikhathaza kakhulu lokhu ngoba kukhomba ukuthi abantu abayilandeli imithetho yomgwaqo futhi abaqalazi uma bewela umgwaqo. EThekwini nje izibalo ziveza ukuthi baningi abashayiswa izimoto bezihamba ngezinyawo, uphenyo lwethu luveza ukuthi isikhathi esiningi lezi zingozi zenzeka eduze nezindawo zokucima ukoma,” kusho uNzimande. Njengoba bekuthulwa uhlelo lwezokuphepha kukhonjiswe nobucwepheshe bemishini ehlola utshwala egazini kubashayeli ebizwa nge-Evidentiary Brethalyser Alcohol Testing (ABAT). Le mishini kuthiwa iveza ngesikhathi uhlolwa ukuthi utshwala bungakanani egazini lomshayeli. Lobo bufakazi bungasebenza enkantolo ukushushisa umshayeli. Ngaphambilini bekuphoqa ukuba kudonswe igazi, lihlolwe bese kuyiwa enkantolo nalobo bufakazi. UNzimande uthe inselelo enkulu ukuthi amaholidi ePhasika ukuthi abantu abaningi basuke begcwele imigwaqo ngesikhathi esisodwa beya ezinkonzweni, nasemaholidini nokwenza ube mkhulu umthamo wezimoto emgwaqweni. Uthe kulawa maholidi bayathemba izinhlelo zabo zizonciphisa lezo zingozi okuthiwa ezePhasika.