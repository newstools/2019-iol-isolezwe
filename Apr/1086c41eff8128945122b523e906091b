UYAVEVA umashonisa osola inkosikazi yeMeya yaKwaNongoma, uMnuz Mangaqa Mncwango, ngokubalekela umkhokhela uR67 520 amkweleta wona. UMnuz Luke Sibiya (57) waseSphambanweni, KwaNongoma, useveze ukuthi useyazisola ngokuboleka imali uNkk Sanelisiwe Mncwango njengoba sekuphele iminyaka emihlanu egoloza ukuyikhokha. Ekhuluma neSolezwe ngeSonto uSibiya obeveva yintukuthelo uthe uNkk Mncwango ngeke kumsize ngalutho ukubalekela ukumkhokhela ngoba amachwane (imali esuke iyinzalo) ayaqhulula nyangazonke. Uthe uNkk Mncwango ngabe akekho kulolu bishi asezifake kulo ukuba wagcina isithembiso sokusheshe akhokhe isikweletu. “Ngamboleka uR3 000 ngo-2014 ngesikhathi esangumhlengikazi KwaNongoma Clinic. Wafika kimina ekhala ezimathonsi ethi ufuna ukukhokha isikweletu semoto yakhe. Ngamzwela ngoba nginethemba lokuthi uzongikhokhela maduze. Wayeselokhu engibalekela ebika usizi, kwaze kwaba uyaphuma esibhedlela useyoba yikhansela laseZululand." Uthe ngoFebhuwari ngonyaka odlule waze wazidela wabikela imeya ephinde ibe ngumyeni wakhe, uMncwango ngesikweletu senkosikazi yakhe. Uveze ukuthi ngemuva kokubikela uMncwango, uNkk Mncwango wafika kuye wamkhokhela uR5000, wathembisa ukuthi uzoqhubeka nokukhokha inyanga nenyanga imali engaphezu kukaR5000. “Ngesikhathi ekhokha, isikweletu sakhe sasingu-R72 520. Wasayina phansi, akakwazi ukuguquka kulokhu esasivumelene ngakho. Imali eyiboleka yayizala * -20% yaya ngokukhulula yazala * -40%. “Ngifuna imali yami kuyena. Benomyeni wakhe basebenza kahle ngeke bahlulwe ukungikhokhela,” kusho uSibiya. Uthe kunesikhathi lapho uNkk Mncwango amncenga khona ukuthi azothatha impahla yakwakhe ukuze ayidayise athole imali amkweleta yona. Lesi sicelo uthe wasichitha wathi uNkk Mncwango akazidayisele yena impahla yakhe. USibiya uthe ngeke akuthole ukuphumula engakayitholi imali yakhe kuNkk Mncwango. Uthe ngeke avume ukuthi ibhizinisi lakhe liwiswe uNkk Mncwango ngoba limsiza ngokuxosha ikati eziko. Imizamo yokuthola ukuphawula kukaMncwango nowakhwakhe ayizange iphumelele, izingcingo zabo bezikhala zingabanjwa kanti nemiyalezo abathunyelelwe yona abazange bayiphendule.