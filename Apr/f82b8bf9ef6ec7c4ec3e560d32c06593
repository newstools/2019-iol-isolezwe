UMNYANGO wezokuHlunyeleliswa kweziMilo, nowamaPhoyisa sebenxuse umphakathi wakuleli ukuthi ulekelele kuthungathwe isiboshwa eseqe ejele laseGoli, iNigel Correctional Centre ngoLwesithathu. “Igama lesiboshwa nguJohannes Petrus Cordier. UMnyango unxusa umphakathi ukuthi ulekelele ngolwazi olungaholela ekuboshweni kwakhe,” kusho okhulumela uMnyango wezokuHlunyeleliswa kweziMilo, uMnuz Singabakho Nxumalo esitatimendeni. UCordier udonsa isigwebo seminyaka emithathi ejele ngecala lokunukubeza ngokocansi. Uboshwe ngoJuni nyakenye. Kuthiwa ubenza umsebenzi wokukhanda nokulungisa izinto. Kuvela ukuthi uthole intuba yokweqa ependa. “Kuqalwe uphenyo ngokweqa kwakhe,, sizokwazi kangcono ngokuthi weqe kanjani uma sekuphothulwe uphenyo,” kusho uNxumalo. Kweqa lesi sigebengu nje ngenyanga edlule, kweqe eziwu-11 ezazihanjiswa ngemoto yamaphoyisa zibheke ejele laseVryheid, zisuka KwaNongoma. Lezi ziboshwa zabanjwa ngokushesha ngemuva kokuphuca amaphoyisa amabili izibhamu. Esisodwa sisagcwele amathafa. 