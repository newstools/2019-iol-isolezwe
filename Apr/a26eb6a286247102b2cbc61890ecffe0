Abangani abathathu, oMnuz Thokozani Mdlalose, Thuthukani Langa noMabutho Ntuli badutshulwe ngoyaba lwezinhlamvu besemotweni abebehamba ngayo iToyota Etios, ngoLwesihlanu ebusuku. Laba kuthiwa bebesendleleni eya esangomeni esikuyo le ndawo, besuka emakhaya abo eMatimatolo. Kuthiwa badubuleke kakhulu emzimbeni nasekhanda, njengoba ubuchopho bebubonwa ngamehlo ngabantu abebezidlulela endaweni yesigameko. Okhulumela amaphoyisa KwaZulu-Natal, uLt Colonel Thulani Zwane, uthe kuvulwe amacala amathathu okubulala esiteshini saseMsinga. “Ayaziwa imbangela yokubulawa kwabantu abathathu abadutshulwe besemotweni endaweni yaKwaMabaso eMsinga ngoLwesihlanu. Uphenyo lwamaphoyisa luyaqhubeka,” kusho uZwane. Uyise kaMdlalose, uMnuz Lisa Mdlalose, ekhuluma neSolezwe izolo uthe akayazi imoto ebishayelwa umfana wakhe kodwa ngokuthola kwakhe kuthiwa babeya esangomeni bephelezele umngani wabo. “Thina singumndeni asazi ukuthi kungani ebulewe ngoba sithintwe sebedutshuliwe. Asazi bekwenzenjani. Sizwe kuthiwa bebelandelwa imoto, kwaphuma abantu ababili kuyo bephethe izibhamu ezinkulu base bebadubula. Ohlangane nabo eGreytown besaya khona eMsinga, bamtshele ukuthi baya komunye umama ohlolayo eMsinga. Umngani wakhe ebekuzokuba nomsebenzi kubo kuthiwa wuyena obefuna ukuyohlola esangomeni,” kusho uMdlalose. Okhulumela umndeni wakaLanga, uMnuz Sondelani Langa, ukuqinisekisile ukuthi ngempela laba abashonile bebeya esangomeni. “Sisashaqekile nje ukuthi babulewe. Asazi nokuthi kungani behlaselwe. Esikwaziyo wukuthi bebeya esangomeni ngesikhathi bedutshulwa,” kusho uLanga. Ebuzwa ngokuthi ngabe bekuzoba nomsebenzi yini emndenini, uvumile. “Koninalume kaThuthukani, kuzoba nomsebenzi ngoJuni nonyaka,” kusho uLanga. Laba bangani kuthiwa bebengamathe nolimu njengoba bebejwayele ukuhamba ndawonye. Uyise kaMdlalose uthe indodana yakhe ibingasebenzi futhi ingafundi. Uthe wamtshela ukuthi une-car wash benomngani wakhe. ULanga naye kuthiwa ubengafundi futhi engasebenzi, ezihlalela ekhaya. Imizamo yokuxhumana nomndeni kaNtuli naye oshone kulesi sigameko, ayizange iphumelele izolo.