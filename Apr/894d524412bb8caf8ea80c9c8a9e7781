Kuphazamiseke ukufunda e-Adams, Folweni naseMbumbulu emuva kokuthi amalungu omphakathi evale imigwaqo ekhala ngokuhlala amasonto amabili engenawo amanzi. Ilungu lomphakathi elicele ukuthi igama lalo lingadalulwa, lithe amalungu omphakathi adinwe ngukuthi sekungenela esontweni lesithathu engekho amanzi. “Amanzi alokhu aphela emasontweni amabili adlule futhi ayikho into eyenziwayo ukuletha isisombululo. Kumanje okucasula abantu ngukuthi akulethwa ngisho izimoto zamanzi. Okubuhlungu ukuthi abanye abantu baphuza amaphilisi. Okunye okusiphatha kabi ngukuthi nogesi uhlale ungekho. Akwenzeki lingapheli isonto ugesi ungaphelanga.” Elinye ilungu lomphakathi nalo elicele ukuthi igama lalo ligodlwe lithe ngisho izingane aziyanga esikoleni ngoba amanzi awekho. Nakwezinye izindawo eThekwini kukhalwa esifanayo sokungabi khona kwamanzi njengoba kunesiteleka sabasebenza kulolu phiko abakhala ngamaholo. Okhulumela uMasipala weTheku uMnuz Msawakhe Mayisela, uthe bayazi ngesiteleka esikhona kulezi zindawo futhi sebethumele ithimba labo ukuthi liyobheka. Uthe ukulethwa kwamanzi kuthikamezekile ezindaweni ezahlukene ngenxa yesimo sezulu esingesihle kodwa amathimba abo asebenza kanzima ukulungisa lesi simo. Uthe ngokwazi kwabo izimoto zamanzi ziyathunyelwa ezindaweni ezithikamezekile kodwa uqhube wathi bazophenya ngezinsolo zokungalethwa kwazo bese belungisa leso simo.