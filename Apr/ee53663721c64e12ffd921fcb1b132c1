Kuqhume isililo, abanye baphuma emakhazeni sebebanjiwe ngesikhathi eminye imindeni izobona okokuqala izidumbu zezihlobo zabo ezishone emuva kwesibhicongo esenzeke e-Pentecostal Holiness Church, eDlangubo eMpangeni ngoLwesine ebusuku. UMfundisi PY Sibiya, oyiCentre Manager yebandla, uthe abanankinga nokufika konjiniyela ukuzobhekisisa isakhiwo sebandla ukuthi ngabe sakhiwe kanjani. “Okwamanje siqashe onogada ukuba baqaphe, kuze kube kufika abezimo ezibucayi bakhiphe izikhwama zabazalwane namaselula abo avalelekile. Sizobalindela onjiniyele bafike bezohlola, siyibandla asinankinga nalokho. Izandla zethu zivulekile,” kusho uMfundisi Sibiya. Uthe ukwenzeka kwalesi sigameko kubahlukumezile kakhulu abazalwane njengoba kwenzeke phambi kwabo bebuka. “Ngingomunye wabantu abebekhona ngesikhathi kwenzeke lokhu. Nami nje ngizodinga ukwelulekwa ngokomqondo njengoba uhulumeni esilethele abantu abenza lo msebenzi. Kunzima esikubonile, kuqale phansi ubuhlungu sesiphelezela imindeni izokhomba izidumbu zabo,” kusho uSibiya. Umndeni ka- Andiswa Mthabela/Mthembu (13), oshone nogogo wakhe uNkk Thembi Mthabela (54), uthe kusenzima ukwamukela okwenzekile. Isihlobo sakhona uMaSibisi Mthabela uthe laba bebengahlukani. “Kusihlukumezile kakhulu ukubona umzukulu nogogo wakhe. Uma ungakaboni isidumbu somuntu uke uzikhohlise ube nethemba, uma usubabonile kuphela konke, sekucaca ukuthi bashonile ngempela. Kubuhlungu ngoba bebengahlukani, bebezwana kakhulu njengoba beshone ndawonye nje, “ kusho uNkk Mthabela. Umndeni wakaLanda nowakaMzila okhulume neSolezwe ubukhala esifanayo. UMnuz Buhle Mzila, ushonelwe udadewabo abebelamana naye uNksz Samke Mzila (34), obesebenza kuMasipala wasoLundi. “Ushiye ingane yakhe abebehambe nayo beye esontweni, eneminyaka engu-10, yona elimele yaya esibhedlela. Manje isiphumile, kuyihlukumezile ukutshelwa ukuthi unina ushonile. Kuningi udadewethu abekwenza njengoba besibambisene naye ekhaya ngokuningi, silahlekelwe,” kusho uMzila. UMnuz Sakhile Langa, ulahlekelwe unina uNkk Alta Langa (75), obehamba nabazukulu esontweni. “Kubuhlungu kakhulu ukulahlekelwa umama esenkonzweni abeyithanda, kunzima ukwamukela kodwa akukho esizokwenza. Sizolinda uphenyo ukuze sithole ukuthi kwenzakalani,” kusho uLanga. UNgqongqoshe wezabaSebenzi kuleli, uNkk Mildred Oliphant, uthe imindeni izofihlwa ngeSonto ngokwehlukana kanti belekelela imindeni ngezindleko. “Okwamanje onjiniyele bazoya beyobheka imbangela yalesi sehlo, bazobe sebeletha umbiko. Okuzovela embikweni kuyobe sekukhomba ukuthi kuzokwenzakalani ngalesi sigameko. Okwamanje okubalulekile ukufihla abashonile ngesizotha, sisize nemindeni,” kusho uNkk Oliphant. Inkonzo yomkhuleko yayizolo ibihanjelwe nayizimeya namakhansela ahlukene. Bekukhona nabaluleka ngokomqondo. NgoLwesine kulindeleke ukuba kube nenkonzo yesikhumbuzo khona kuleli sonto.