Lishone elayizolo abehhovisi lemeya nabamele abangaphandle besavalelene emhlanganweni okulindeleke ukuthi uthathe isinqumo sokuthi abangaphandle ababaleke lapho behlala khona sebengabuyela kule ndawo. Abangaphandle kwaleli abanezitolo nabahlala ePhilani Valley kuthiwa babaleke kule ndawo ngeSonto ngemuva kokuthi umphakathi wakule ndawo uvuke umbhejazane ubahlasela kulandela ukubulawa komshayeli wetekisi, uMnuz Bhekani Madlala obusola ukuthi ugcwelezwe ngabangaphandle kwaleli. UMnuz Daniel Dunia we-African Solidarity Network ( ASN), uthe akucaci ukuthi izingxoxo abanazo zizophetha ngokuthini. Izolo bekuwusuku lwesibili kunalezi zingxoxo. “Okwamanje umphakathi wasePhilani usadiniwe ukholwa ukuthi uMadlala ubulewe ngabangaphandle kwaleli. Njengoba imimoya isephezulu akulula ukuthi sithi ababalekile ababuyele ezindaweni ebebehlala kuzo ngoba bangase bahlaselwe,” kusho yena. Uqhube wathi abebebaleke emijondolo iBurnwood, eseSydenyham, babuyele emiphakathini abebehlala nayo ngoLwesibili, abanye babuyele eMalawi. “Asikho isigameko sokuhlaselwa esibikiwe eBurnwood okwamanje, siyethemba ukuthi bazohlalisana ngokuthula,” kusho yena. ULt Col Thulani Zwane okhulumela amaphoyisa kulesi sifundazwe, uthe kuvulwe icala lokubulala esiteshini samaphoyisa eBhekithemba mayelana nokubulawa kwendoda esigcemeni sakwaY, eMlaza ehlaselwe ngumsolwa noma ngabasolwa abangaziwa. Uthe kuthiwa umufi wayeqeda kushiya itekisi kumnikazi wayo esebuyela ekhaya ngesikhathi ehlaselwa. “Umphakathi ukholwa ukuthi umufi uhlaselwe ngabokufika kuleli, wesabisa ngokuziphindisela ngokubahlasela. Amaphoyisa asiqaphile isimo, akukaboshwa muntu mayelana necala lokubulala ,” kusho Zwane. Izitolo zabokufika ezikule ndawo zisalokhu zivaliwe, abokufika ababaleke kule ndawo babhaciswe endaweni ephephile eSiphingo. UNgqongqoshe weziNdaba zangaPhandle uNksz Lindiwe Sisulu, uke waxoxa ngoNgqongqoshe wamaPhoyisa kuleli, uMnuz Bheki Cele namanxusa amazwe angaphandle ngezigameko zakamuva zokuhlaselwa kwabokufika kuleli, eThekwini . “Okuvelayo ukuthi ukuhlaselwa kwabokufika ubugebengu, amaphoyisa kumele enze umsebenzi wawo,” kusho yena.