ZIZOSALA dengwane izinkampani ebezisebenza ngaphansi kwesikhondlakhondla kwezokwakha iGroup Five njengoba kuthiwa ithwele kanzima ingase ivalwe ngenxa yokwentula imali. Kuthiwa ziningi izinkampani ebezincela embeleni ogwansile uma le nkampani ithola imisebenzi yokwakha izinto ezinkulu kuleli. IGroup Five ifinyelela kulolu bishi emuva kokuthi ibe phakathi kwezinkampani eziyisikhombisa ezihlawuliswe uR1.4 billion sezihlangene, ngamacala okwephula imigomo ngesikhathi kwakhiwa izinkundla zebhola zeNdebe yoMhlaba ka-2010. Okhulumela iGroup Five uHeidi Geldenhuys uthe bona nezinkampani abasebenzisana nazo bathola ukuthi abakwazanga ukwenza inzuzo kodwa esikhundleni salokho balahlekelwe uR1.23 billion ngoJuni. Babalelwa ngaphezuluu kuka-750 abantu abazophelelwa umsebenzi njengoba kuvalwa le nkampani. Kuthiwa iGroup Five ibinethemba lokuthi izothola abazoyitakula kodwa kwaba nhlanga zimuka nomoya.