UMnuz Sifiso Shangase, obhekelele ukusebenza kwehhovisi leSantaco KwaZulu-Natal, uthe abashayeli bamatekisi badume ngokuba yizixhwanguxhwangu kodwa akusibo bonke kwazise abanye baziphethe kahle. UShangase uthe omunye umshayeli oziphethe kahle, uMnuz Khaye Masondo, wase-Utrecht ukhale wemuka nomklomelo kaR10 000 ngokunqoba umklomelo weBest Taxi Driver emcimbini obuseDundee ngempelasonto. “Umklomelo weBest Taxi Driver uvotelwa abagibeli, ngakho yibona abashoyo ukuthi yimuphi umshayeli obaphethe kahle endaweni yabo. Kube sekuhlungwa kuze kukhishwe abashayeli abawu-10 abahamba phambili. Umphakathi uyaqhubeka nokuvota kuze kuphume loyo ovelele ngokuziphatha kahle, ukulandela imithetho yomgwaqo nokuphatha kahle abagibeli,” Uthe bayabheka ukuthi oqokiwe akayiphuli yini imithetho yomgwaqo, babheke impatho kubagibeli nasendaweni asebenza kuyo. “Inhloso yethu ngomncintiswano wukugqugquzela impatho enhle kubashayeli bamatekisi ngoba awuphathelene nemali kuphela kodwa wakha isithombe esihle ngemboni yamatekisi. Abashayeli abafana noMasondo bazoqinisekisa ukuthi imboni yethu iduma ngokuhle ngoba bayayilandela imithetho yomgwaqo, bezithanda futhi bethanda nabantu abasebenza ngabo okungabagibeli,” Ugqugquzele abanye abashayeli ukuthi basike iphethini kuMasondo ngoba bangamanxusa emboni yamatekisi. “Siyabagqugquzela abashayeli bamatekisi ukuthi balandele imithetho yomgwaqo ukuze kube nomehluko phakathi kwabo nabantu abangenazo izincwadi zokushayela. Bangasiki emgwaqweni futhi bakhulume kahle nabagibeli ngoba uma befuna ukunqoba imiklomelo yeBest Driver bazovotelwa ngabagibeli nomphakathi wonkana,” kusho uShangase. UMasondo uthe uzoqhubeka nokuziphatha kahle ukuze anqobe kuyo yonke iminxa yempilo. Ubonge abagibeli, izikhulu zemboni yamatekisi nabaxhasi balo mklomelo ngokunqoba kwakhe.