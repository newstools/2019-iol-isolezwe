BAZIDONSELE amanzi ngomsele abaculi beGqom’ baseThekwini uBabes Wodumo noTipcee bengalubhadi eNkantolo yeMantshi eThekwini obekumele bavele kuyo ngoLwesihlanu ekuseni ecaleni lokushaywa kowesifazane. Laba baculi nodadewabo kaBabes, uNondumiso Simelani, bebengabonwa nangokhalo enkantolo. Akufikanga ngisho ummeli wabo njengoba kuvame ukwenzeka kwamanye amacala uma abamangalelwa bengakwazi ukufika enkantolo ngezimo ezithize. Umsebenzi wasenkantolo umemeze amagama abo kathathu ngaphandle kwenkantolo, kwangasabela muntu. Umshushisi u-Adv Thulani Mavundla ube esetshela iMantshi uJackie Jonck ukuthi abasolwa bakhishelwa amasamanisi, baziswa ngosuku okumele bavele ngalo enkantolo wabe esecela iMantshi ukuthi ishicilelel izincwadi ezigunyaza ukuthi baboshwe. “Abasolwa bazisiwe ngosuku okumele bavele ngalo enkantolo, babiziwe kathathu ngesikhathi inkantolo isihlezi, incwadi yokuboshwa kwabo isigunyaziwe,” kusho uJonck. UBabes, uTipcee noNondumiso basolwa ngokutitinya lo wesifazane kulandela ukumsola ngokupotshoza amavideo abo behlezi ndawonye kwi-B&B eseMbilo ezinkundleni zokuxhumana. Amavideo aphuma ngesikhathi umndeni kaBabes ubize isithangami sabezindaba ukuzobhunga udaba lokushaywa kwakhe nguMampintsha, owavela enkantolo ngosuku olufanayo. FUNDA: UBabes noTipcee 'kwelokushaya' owesimame Uyise kaBabes, uMnuz Welcome Simelane, waveza ukuthi uBabes akaphilile futhi uthola ukwelashwa ngodokotela esithangamini sabezindaba. Lokhu kwaxaka abaningi sekusabalala amavideo akhe ezipholele nabangani bebuka kukhulunywa ngodaba lukaMampintsha ezindabeni. UBabes Wodumo kulindeleke ukuthi anandise namhlanje emcimbini ka-AKA osePavillion eThekwini. Engxoxweni neTshisaLive uNondumiso, oyimenenja kaBabes, uthe babanjezelwe umcimbi uBabes abenandisa kuwo ngoLwesine baphinde bafelwa yimoto nokwenze bangakwazi ukuvela enkantolo. Uthe lolu daba basazama ukululungise ngoba bebengakholwa ukuthi kuyiqiso ukuthi kumele bavele enkantolo. 