Ibhasi ligingqike emgwaqweni uR600 phakathi kwaseMnambithi naseWinterton. Kuthiwa likhalakatheke emhosheni, kwaphoqeleka ukuba iziguli zitakulwe abezimo eziphuthumayo besebenzisana namaphoyisa. Okhulumela abezimo eziphuthumayo KwaZulu-Natal uMnuz Robert McKenzie ukuqinisekisile ukuthi leli bhasi belithwele iziguli liya esibhedlela ngesikhathi kuvela ingozi. “Kulimale iziguli ezingu-18 kwashona esisodwa, kade zihanjiswa yibhasi lomnyango esibhedlela. Abasindile sibalaphile baphuthunyiswa esibhedlela,” kusho uMcKenzie. Le ngozi itatazelise abezimo eziphuthumayo abehlukene njengoba noMnuz Russel Meiring wakwa-ER24 ethe babizwe ngabo-8.30 ekuseni. Uthe bafice abanye abantu abaningi beseceleni komgwaqo, abanye besengaphakathi ebhasini. Kuthe sekuhlolwa kwatholwa isidumbu sowesifazane okukholakala ukuthi uneminyaka engu-30, eduze kwebhasi. “Akukho ebesingasiza ngakho lo wesifazane ngoba ubesevele eshonile,” kusho uMeiring. UMnyango wezeMpilo KwaZulu-Natal uthe usalinde imininingwane egcwele ngengozi ngesikhathi uthintwa izolo. Khonamanjalo, kushone owesilisa kwalima abangu-17 okubalwa kubo nezingane zesikole kushayisana iveni neloli emgwaqweni uFrance ngaseMbali, eMgungundlovu, izolo. Abezimo eziphuthumayo be-ER24 nabanye bafike endaweni yengozi ngo-8 ekuseni bafica iloli neveni phakathi nomgwaqo. Izingane ebezigibele iveni zitholwe zilimele. Owesilisa okukholakala ukuthi uneminyaka engu-40, utholwe eseshonile evaleleke ngaphakathi evenini. Kusolwa ukuthi lona oshonile ubengumshayeli weveni. Izingane ezilimalile zineminyaka ephakathi kuka-7 no-18. Abezimo eziphuthumayo bathe izingane zithole imihuzuko kodwa ziyiswe ezibhedlela eziseduze ukuyothola okunye ukwelashwa.