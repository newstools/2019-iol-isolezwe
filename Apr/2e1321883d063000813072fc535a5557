ANGASE axoshwe ebandleni lakwaShembe oyotholakala echwaneke isithombe somholi waleli bandla iNkosi uMduduzi “Nyazilwezulu” Shembe kuFacebook nakuWhatsApp. Imithombo engashayi phansi esohlangothini lwaseBuhleni iveze ukuthi lesi simemezelo sikhishwe emasontweni amathathu edlule. Kuthiwa sibe ngemuva kokukhathazeka ngendlela amanye amakholwa aziphatha budlabha ngayo ebe efake ikhanda loNyazi koFacebook noWhatsApp babo. Ngaphandle kokuvalwa kwesithombe soNyazi kuphinde kwavalwa nezabaholi bakwaShembe abangasekho okuyiNkosi Isaiah “Mqaliwendlela” Shembe, Galilee “Ilangalamalanga” Shembe, Amos “Nyanga yeZulu” Shembe noVimbeni “Thingolwenkosazana” Shembe. Kuthiwa lesi simemezelo senziwe enkonzweni obekwelulekwa kuyona amakholwa ngendlela yokuziphatha. Kuphindwe kwanxuswa amakholwa ukuba ayeke ukushutha uNyazi nokuqopha ama-video alo ngenhloso yokukusabalalisa ezinkundleni zokuxhumana. “Kunokukhathazeka ngendlela amanye amakholwa aziphatha ngayo ebe efake izithombe ezinoNyazi kuFacebook noWhatsApp. “Sekube nezikhathi lapho ibandla lithola izikhalo ngabantu abaklolodela abanye, bathuke inhlamba befake izithombe eziNyazi. Akekho ongazi ukuthi lezi zinto azihambisani nempilo yekholwa neyebandla lethu. “Lezi zenzo zigcina zidale ukuthi kudelelwe uNyazi uma bekwenza befake isithombe salo kanti lona lungumuntu wokuthula nongahambisani nomsindo,” kusho umthombo. Okhulumela ibandla uMnuz Thokozani Mncwabe uthe abantu abehlise izinhliziyo nemimoya ngoba akukho muntu ozoxoshwa eBuhleni. “Kule nkonzo okhuluma ngayo kwakungaliwa namuntu kodwa kwakwelulekwa amalungu ebandla. Yinto evamile ukuthi yenziwe, abefundisi beluleke abantu ngokuningi okuthinta ibandla. Kuleyo nkonzo alizange likhishwe igama lokuxoshwa kwabantu futhi ngiyakuqinisekisa ukuthi akukho muntu ozoxoshwa,” kusho uMncwabe. Uqhube wathi lokhu akuthinti labo abasebenzisa izithombe emakhaya abo, ezimotweni nabalengisa amafodo entanyeni.