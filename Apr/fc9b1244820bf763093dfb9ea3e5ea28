Kuthiwa abahlali abaningi baseManguzi, eThekwini naseMpangeni sebebe ngabagilwa balolu hlobo lobugebengu. Kuthiwa lezi zigebengu ziduna izimoto zabantu abanamabhizinisi okwakha nawokuthutha. Bafika kubantu abanezimoto babathembise umsebenzi, uma umnikazi wemoto esevumile ukwenza umsebenzi ube esetshengiswa indlela eya ehhovisi thizeni lapho afike khona avinjezelwe bese kuthathwa imoto yakhe. Esehlakalweni esenzeke kamuva, owesilisa oneminyaka engu-33 wanikwa umsebenzi wokulungisa uphahla lwendlu endaweni yaKwaNgwanase. Watshelwa ukuthi uzohlangana nomuntu endaweni yasePhelandaba ozomtshengisa indlela eya lapho ayezosebenzela khona. Ngenkathi esakhuluma nalo owayemtshengisa indlela eya lapho azosebenza khona ePhelandaba, kwaqhamuka abasolwa ehlathini bamgxavuna base bembophela esihlahleni, bathatha iselula nemoto yakhe bashaya bachitha. Okhulumela amaphoyisa KwaZulu-Natal, uLt Col Thulani Zwane, uthe icala lokudunwa kwemoto lavulwa emaphoyiseni aseManguzi. ULt Col Zwane ucele abanolwazi olungasiza amaphoyisa ukuze kubanjwe lezi zigebengu ukuthi baxhumane noCaptain Mathenjwa waseManguzi ku-082 605 6639 noma bashayele ku-08600 10111.