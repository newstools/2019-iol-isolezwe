Isikhulu esiphezulu seSACCI, uMnuz Alan Mukoki senze isimemezelo emuva kokuthola izikhalo zokuthi kunezitifiketi zomkokotelo ezithi impahla ikhiqizwa eNingizimu Afrika kodwa ezisetshenziselwa ukuqola osomabhizinisi abathenga impahla yakwamanye amazwe. Esitatimendeni esithunyelwe kwabezindaba uMukoki uthe uMnyango wezoHwebo neziMboni ucele iSACCI ukuthi iqinise umthetho wokukhishwa kwalezi zitifiketi bese ivulela amacala abakhiqiza ezomkokotelo. Isikhulu esiphezulu seDurban Chamber of Commerce and Industry uNkk Palesa Phili sithe banomlando weminyaka wokukhiqiza lezi zitifiketi ezisiza osomabhizinisi ukuthi badayise impahla yabo kwamanye amazwe. “IDurban Chamber iyilungu leSACCI nele-International Chamber of Commerce (ICC) ngakho inelungelo lokukhiqiza lezi zitifiketi ezenza ofuna ukudayisa impahla kwamanye amazwe kwaziwe ukuthi ukhiqiza impahla esemthethweni kuleli. Kubalulekile ukuthi osomabhizinisi babe nezitifiketi eziqinisekisa ukuthi impahla yabo ikhiqizwe kuleli ngoba abathenga impahla kwamanye amazwe bafuna ukwazi ukuthi kulandelwe imigomo efanele uma ikhiqizwa nokuthi konke okuthinta leyo mpahla kusemthethweni,” kusho uNkk Phili. Udonse ngendlebe osomabhizinisi ukuthi beze kwiDurban Chamber uma bedinga izitifiketi ngoba zibalulekile ekuthuthukisweni komnotho. UNgqongqoshe wezokuThuthukiswa koMnotho, ezokuVakasha neMvelo KwaZulu-Natal, uMnuz Sihle Zikalala ubonge iDurban Chamber ngokukhiqiza lezi zitifiketi, esho nokuthi zibalulekile kwezohwebo ngoba zikhombisa ukuthi iNingizimu Afrika ikhiqiza impahla esezingeni lomhlaba. “Sibonga iDurban Chamber ukuthi ikhiqiza lezi zitifiketi eziqinisekisa ukuthi impahla yakuleli ethunyelwa kwamanye amazwe isezingeni lomhaba. Kubalulekile ukuthi osomabhizinisi bethu bahwebelane namanye amazwe ngoba kukhula umnotho waKwaZulu-Natal nowaseNingizimu Afrika uma, kungena imali yakwamanye amazwe. Kuphinde kuthuthuke umkhakha wokukhiqiza impahla, ezobuchwepheshe kuthuthukiswe nengqalasizinda uma sihwebelana namanye amazwe,” kusho uZikalala.