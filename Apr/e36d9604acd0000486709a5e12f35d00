Lo wesifazane osekhulile utshele Isolezwe ukuthi useyesaba selokhu kwenzeka lesi sigameko ngempelasonto. Lo msolwa kuthiwa ushiye isikibha sakhe se-ANC ayesigqokile nesikhindi sangaphansi kulo muzi, nobekungakalandwa amaphoyisa. Lo wesifazane utshele Isolezwe ukuthi lo msolwa wagqekeza wangena endlini ngewindi. “Ngazama ukuvula umnyango ukuze ngibaleke kodwa wangibamba, wangibuyisela endlini. Wabe esethi angimnike ucansi, wangigingqa phansi wenza ayekwenza. Kuthe eseqedile wafaka isitho sakhe ngenkani emlonyeni wami. Wabe sengikhumula izimpahla zami nganqunu. Ukwenza konke lokhu uyangishaya, uyangiklinya ngingasakwazi nokumemeza,” kusho lo wesifazane. Uthe uphinde wamdlwengula futhi esemkhumule izimpahla. “Eseqede ukungidlwengula okwesibili wangifuna imali, ngamtshela ukuthi anginayo, ube esebheka endlini wangayithola. Wathi ufuna noma uR20 nje. Wacasuka engayitholi imali. Wangikhipha endlini wangihudula emgwaqweni ehamba engishaya. Angazi noma wayeyongibulala yini,” kusho lo wesifazane. Uthe uma befika lapho kunotshani khona, waphinde wamdlwengula futhi. “Ngavele ngakhala ngabiza bonke obaba asebashona, ngithi bathule bathini ngifa. Wathi kanti owaka(esho isibongo sakubo). Wathi ngizokuyeka ngoba owakuleso sibongo. Wabe esehamba, nokuyilapho ngabaleka khona ngabuyela endlini,” kusho lo wesifazane. Uthe wafika wavusa indodana yakhe eyayilele kwenye indlu, wayibikela ngokwenzekile. Uthe bafonela amaphoyisa, bebona engafiki baphuthuma esibhedlela. Amaphoyisa kuthiwa afikela khona esibhedlela. Lo wesifazane uthe uyesaba kakhulu njengoba umsolwa ezichanasela, engakaboshwa. Ilungu lo mndeni likhala ngokuthi amaphoyisa awalisukumeli phezulu icala njengoba ngisho nezimpahla ezashiywa umsolwa zisekhona endlini. “Amaphoyisa agcina esibhedlela, awazange afike lapha ekhaya. Kukhona izimpahla zikamsolwa okubalwa isikibha nesikhindi sangaphansi. Kunomuntu esimsolayo lapha endaweni njengoba kunguyena obonakale elimele esandleni njengoba odlwenguliwe eveze ukuthi wamlimaza khona ezama ukubaleka. Siyesaba ukuthi uzobuya ezolimaza lona amdlwengula,” kusho owomndeni walo wesifazane. Okhulumela amaphoyisa KwaZulu-Natal, uLt. Colonel Thulani Zwane, uthe likhona icala lokudlwengula eliphenywa amaphoyisa aseMgungundlovu, akukaboshwa muntu.