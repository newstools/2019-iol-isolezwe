I-IFP KwaZulu-Natal ifuna kuboshwe ngokushesha abathintekayo ekubulaweni kwekhansela layo KwaMambulu eKranskop ngoLwesihlanu ebusuku. UMnuz Mfanzo Nzuza kuthiwa uhlaselwe amadoda angaziwa amngqokloza ngenhlamvu esemzini wakhe. UNzuza obeyikhansela lika-ward 2 ngaphansi kwamasipala uMaphumulo. USihlalo we-IFP kuzwelonke, uMnuz Blessed Gwala, uthe ukubulawa kukaNzuza kubashiye bekhathazekile njengoba kwenzeka sekusondele uMeyi 8 wokhetho lukazwelonke. Unxuse abanolwazi ngokubulawa ngesihluku kukaNzuza ukuthi balekelele amaphoyisa ngophenyo lwawo. “Ikhansela lethu elisha leli eliqale ukusimela ku-ward 3 ngo-2016. Okwamanje asikatholi ukuthi yini eholele ekubulaweni kwakhe. Sithembele kubantu abangapotshozela amaphoyisa ulwazi ngokwenzekile. Siyi-IFP sinxusa amaphoyisa ukuthi asebenze kanzima ukuqikelela ukuthi abenzi bobubi bagcina beboshiwe,” kusho uGwala. Uthe bayazwelana kakhulu nomndeni kaNzuza ngokuwehlele, wathi bazowubeka emithandazweni yabo.