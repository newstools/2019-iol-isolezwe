IZIBALO zakamuva zikhomba ukuthi intsha yakuleli isilahle ithemba ngokuthi kukhona eyoke ikuzuze empilweni kulandela ukungena kombuso wentando yabantu kuleli ngo-1994. Ngokwezibalo ezikhishwe yi-Independent Electoral Commission of South Africa (IEC), isibalo sabantu abasha ababhalisele ukuvota kulokhu sehle ngendlela ethusayo ngohhafu wonke uma kuqhathaniswa nokhetho lukazwelonke olwalungo-2014. Kusukela ngo-Ephreli 23, izibalo zokubhalisela ukuvota zikhomba ukuthi abaneminyaka esukela ku-18 kuya ku-19, zehlile ngo-2014 zisuka ku-646 313, zafinyelela ku-347 990, kwase kuthi ezabaneminyaka engu-20 kuya ku-29, zona zehla kusukela ku-5 759 236, zafinyelela ku-5 315 241. Lokhu kusho ukuthi kwehle ngo-47% ukuvota kwabaneminyaka engu-18 no-19, kwase kuthi kwabaneminyaka engu-20 kuya ku-29, kona kwehla ngo-9%. Ngokusho kukaDkt Leslie van Rooi ongumqondisi wezokuthuthukiswa komphakathi eStellenbosch University, yisimo esethusayo ukuthi njengoba namhlanje kuwusuku lokugubha usuku lwenkululeko, kuzwakale izindaba ezingezinhle njengalezi. “Lokhu kukubeka ngokusobala ukuthi abantu abasha sebelahle ithemba ngokuthi kukhona umehluko abangawenza ngokuyovota, nokuthi bayingxenye yombuso wentando yabantu,” kusho uVan Rooi. Uthe lokhu kusho ukuthi kungenzeka ukuthi abantu abasha sebezama ezinye izindlela mayelana nekusasa labo. Ngokusho kukaNksz Tabile Dlamini oyiphini likanobhala kwiSA Students’ Congress eNyuvesi yaseCape Town, babezitshela ukuthi emva kuka-1994, elakuleli lizobe selikhululekile kodwa ngokwabo, lokho akukenzeki kuze kube yimanje. Uthe abasakutholile nje kuphela njengentsha, kuncane kakhulu kunalokho okumele ngabe banakho. “Angikholelwa wukuthi sikhululekile uma imfundo engcono isakhetha abathile kuphela,” kusho yena. Uthe ukwehla kwesibalo sabantu abasha abazimisele ukuvota, kuchaza khona ukuthi intsha isiphelelwe yithemba lokuthi kukhona okuthile uhulumeni angase ayenzele khona.