Izolo, uMaimane ubehambele eWelbedacht naseBottlebrush, eChatsworth, lapho ebeyogaya khona ivoti, uthe kuyihlazo ukuthi abantu bakolindela baseWelbedacht sekuphele iminyaka ewu-10 behleli kulezi zindlu ezishisayo yize babethenjiswe ukuthi kuzophela izinyanga eziyisithupha sebehlala emizini yabo. “Ngize lapha ukuzobona isimo abantu abahleli kuso, kungiphethe kabi ukuthi sebehlale kolindela iminyaka ewu-10. Bangitshele ukuthi babethenjiswe ukuthi bazokwakhelwa izindlu ezithi bona kungakapheli izinyanga eziyisithupha. Ngithole owesifazane onezingane eziyisithupha, akanawo umazisi, okusho ukuthi nezingane zakhe azinazo izitifiketi, akakwazi ngisho ukuthola imali yesibonelelo sikahulumeni,” kusho uMaimane. Uthe uzolusukumela udaba lwalona wesifazane ongenawo umazisi ngoba akekho umuntu ongafanele ukuba nomazisi. “Udaba lwakhe ngiludlulisele kwilungu lePhalamende uMnuz Haniff Hoosen okuwuyena ozokwenza uphenyo eMnyangweni wezaseKhaya ukuze lona wesifazane abe nomazisi. Sicela nisinike iminyaka emihlanu ukuthi silethe umehluko empilweni yenu. Iyodwa indlela enizobona ngayo uguquko lwangempela, wukuvotela iDA. Kudala besinoBaba kaDuduzane manje sesinoBaba ka-Andile kuyacaca ukuthi i-ANC yinhlangano yabantu abadla imali,” kusho uMaimane. UNksz Thandazile Changi uthe akasazi uzothathani ahlanganise nani ukuze athole umazisi ngoba nezingane zakhe eziyisithupha zisatshiswa ngokuxoshwa esikoleni njengoba zingenazo izitifiketi. Uthe babehlala emijondolo yaseWelbedacht ngaphambi kokuthuthelwa kolindela ngo-2008. UNkk Thembisile Ntombela (67) ohlala nabazukulu bakhe abane kolindela baseWelbedacht uthe uyathemba ukuthi uMaimane uzoza nomehluko ngoba usekhathele amanga e-ANC. “Ngiyayihola impesheni futhi ngiyabonga ngalokho kodwa ngidinga indlu ngoba sengimdala ngisele nabazukulu,” kusho uNkk Ntombela. UMnuz Zwakele Mncwango, ogaqele isikhundla sokuba wuNdunankulu waKwaZulu-Natal, uthe abantu abavotele iDA ngoba i-ANC inikeza owayengumengameli wezwe uMnuz Jacob Zuma imali yokuthi acule esikhundleni sokwakhela abantu izindlu nokunye.