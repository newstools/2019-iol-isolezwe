UFUNA uR2 million owesifazane waKwaMashu osola isibhedlela iKing Edward VIII ngokumshumpula ibele kungenasidingo. UNksz Sibongile Mthethwa (59) osephila nebele elilodwa, ukhala ngesibhedlela esamsika ibele lesokudla sithi unomdlavuza webele kodwa wathola kamuva ukuthi ubengenawo. UNksz Mthethwa uthe sekuphele iminyaka eyisishiyagalolunye efuna uMnyango wezeMpilo KwaZulu-Natal umnxephezele ngobudedengu besibhedlela. Uthe uma edlula ngakulesi sibhedlela uvele ahlengezele izinyembezi, acabange okwamehlela. “Ngaya emtholampilo ePoly ngihlushwa isibhobo ebeleni. Banginikeza incwadi yokuya esibhedlela eKing Edward. Esibhedlela bangifaka emshinini bathi bathole umdlavuza ebeleni. Babe sebehlela usuku lokungisika ibele okwakunguJanuwari 11, 2010. Ngahlala esibhedlela izinsuku eziwu-9,” kusho uNksz Mthethwa. Uthe esekhishwa esibhedlela wanikezwa incwadi yokuthi ayohlowa esibhedlela Inkosi Albert Luthuli, lapho afike wathola ukuthi bekungamele akhishwe ibele. Uveze ukuthi udokotela waseNkosi Albert Luthuli wambhokela ngolaka ukuthi uvumeleni ukuthi bamkhiphe ibele bengasisikanga isicubu senyama yakhe ukuze siyohlolwa isifo somdlavuza. “Udokotela wayesho ukungiqeda. Wathi bekungamele bangisike ibele ngoba bengihlushwa isibhobo nje kuphela. Ngamtshela ukuthi ngangingazi, ngangibathemba njengabantu abafundile. Ngavele ngakhala esengitshela ukuthi bekungamele bangisike ibele,” kusho uNksz Mthethwa. Uthe okubuhlungu ukuthi usephila ngokufaka isipontshi ebeleni ukuze abantu bengaboni ukuthi usenebele elilodwa. Ukhala ngokuthi sesiside isikhathi ummeli wakhe uMnuz Andile Magubane egqigqa enkantolo ezama ukulwa udaba lwakhe. “Angazi noma ngiyoke ngiyithole le mali. Sebefuna ngize ngife ngingayitholanga. Ngiyasola ukuthi ngangixilongwa udokotela owayeyimfunda makhela. Udokotela wase-Albert wathi kukumina ukuthi ngifuna ukubabopha yini,” kusho uNksz Mthethwa. Isolezwe ngeSonto liyibonile incwadi kadokotela waseLuthuli egcizelela ukuthi owamhlinza wenza iphutha. Ummeli kaNksz Mthethwa, uMnuz Magubane ukuqinisekisile ukuthi bafake enkantolo uMnyango wezeMpilo. Wenqabile ukwenaba ngecala, wathi into ebahluphayo ukuthi icala selidonse isikhathi eside. Okhulumela uMnyango wezeMpilo uNksz Ncumisa Mafunda uthe: “Okushiwo yiphephandaba kuyaphikisana nemininingwane uMnyango onayo ophikweni lwawo lwezomthetho ngalolu daba. Nokho, ngeshwa uMnyango awuzukwazi ukuphawula ngoba lolu daba lusezithebeni zenkantolo,” kusho uNksz Mafunda. Uthe kuwumsebenzi wommeli kanoma wubani ovule icala ukuba alilandelele.