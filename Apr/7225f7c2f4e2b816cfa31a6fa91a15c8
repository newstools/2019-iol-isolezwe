BUNGASE buqine ubufakazi obethulwa ngomfowabo kaJaji Raymond Zondo kwikhomishini ephenya ngokulawulwa koMbuso yidlanzana kuleli sonto. Ngesonto eledlule  ngesikhathi kufakaza owayeyinhloko ye-Independent Police Investigative Directorate (Ipid), uMnuz Robert McBride waveza ukuthi usazogeqa amagula ngoMnuz Mxolisi Zondo, owayelawula ukuqondiswa kobugwegwe komphenyi we-Ipid. UZondo wathi uzolulalela lolu daba bese exhumana nezinhlangano ezizimele ezazi ngomthetho ngokuthi alusingathe kanjani. Umholi wobufakazi kule khomishini uMnuz Paul Pretorious uthe sekunofakazi wesibili ozofakaza ngoMxolisi Zondo. “Ngicabanga ukuthi kungangcono uma singalinda obunye ubufakazi, uma uGeneral (Johan) Booysen enokunye afisa ukukuveza akakuveze ngaphambi kokuthi sithathe isinqumo ngalolu daba,” kusho uZondo. Isazi sezomthetho, uMnuz Bonke Dumisa uthe uma ubufakazi obuzothulwa ngomfowabo kaJaji Zondo bumthinta kakhulu, uSihlalo weKhomishini kuzodingeka ukuthi ahoxe ekulaleleni isigaba esithinta umfowabo. “Asikho isidingo sokuthi ahoxe njengoSihlalo weKhomishini ngoba ngokuzwa kwami lobu bufakazi yinto nje emthinta kancane umfowabo. Akubona  ubufakazi obuqanda ikhanda,” kusho uDumisa.   