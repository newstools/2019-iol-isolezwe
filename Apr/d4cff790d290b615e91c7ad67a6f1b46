Lawo malungu omphakathi athi avuka kusempondo zankomo ayobamba ulayini, kuthi uma kuvulwa kuthiwe amakhompyutha awakwazi ukuveza ulwazi olutholakala online oluzobasiza ekutheni bashaye omazisi noma balande omazisi babo. Kwesinye isikhathi bathi kuvulwa esebenza amakhompyutha, kuphele isikhathi esincane kuthiwe kawasasebenzi. UNksz Hlengiwe Hlongwane waseMnambithi, sekuphele amasonto amathathu engakwazi ukushaya umazisi. “Ngigibela ngemali engaphezulu kukaR50 ngosuku ngiya emahhovisi oMnyango wezaseKhaya. Kuyadumaza ukungasizakali ngosuku ofike ngalo kodwa uma sekuzophela amasonto amathathu ulokhu ugqigqa endaweni eyodwa, kuba nzima kakhulu. Okubuhlungu wukuthi uma ubuza ukuthi ngabe kuzolunga nini, kubasebenzi bakhona ubukeka njengomuntu ozenza usiyazi,” kusho yena. UNksz Sindisiwe Mbatha waseNtuzuma uthi sekuphele izinyanga ezintathu egqiqga emahhovisi ehlukene eThekwini, ezoshaya umazisi wakhe ukuze akwazi ukushayela indodakazi yakhe efunda u-matric umazisi. “Uma ngitshelwe ukuthi amakhompyutha awasebenzi ngilinda izinsuku ezintathu ngibuyele kwelinye ihhovisi ngizitshela ukuthi kuyasetshenzwa. Ngeledlule bengiye ehhovisi eliseMngeni, eThekwini kwathiwa amakhompyutha a-offline, ngoLwesibili ngaya kwakuCommercial kwashiwo okufanayo, namhlanje (izolo) ekuseni ngibuyele eMngeni kwashiwo okufanayo ngahamba ngezinyawo ngiza lapha kuCommercial, ngenhlanhla namhlanje kuyasetshenza kodwa abasebenzi bakhona bathi bagcine ukwamukela abantu ngo-8 ekuseni ngoba basiza abangu-200 ngosuku. “Ungabaphindisela kanjani abantu emuva kungakashayi no-12 emini ekubeni ihhovisi livalwa ngo-4 ntambama. Baphi kanti abaphathi balo mnyango okumele ngabe baqhamuka nohlelo lokuthi amahhovisi okusebenzekayo kuwo avule isikhathi eside. Sibavotele kanjani laba abaphethe uhulumeni uma behluleka ukulungisa ukusebenza kwamahhovisi abaluleke kangaka?” kubuza uNksz Mbatha. UMnuz David Hlabane, okhulumela uMnyango wezaseKhaya ukuvumile ukuthi kunenkinga yokushaywa komazisi nokulandwa kwabo emahhovisi angu-193 kwangu-412, akhona ezweni lonke ngenxa yenkinga evele ngemuva kokuthuthukiswa kobuxhakaxhaka bokuxhumana ngezobuchwepheshe kuwo. “Uphiko lwezobuchwepheshe luqede umsebenzi walo ngeSonto, ngoMsombuluko kuthe uma kuvulwa kwatholakala ukuthi kube nezinkinga ebezingalindelekile, kwaba nenkinga yokusebenza kwamanye amahhovisi. “Njengamanje isimo siyalungiswa kancane, kancane, amahhovisi awekho offine wonke ngesikhathi esisodwa, umphakathi awubekezele isimo sizolunga. Ngeshwa asikwazi ukusho ukuthi amakhompyutha ethu azobe esesebenza kahle nini, umphakathi ungaxhumana nezimenenja zamahhovisi asezifundazweni uthole ukuthi amahhovisi aseduze kwawo ayasebenza yini,” kusho uHlabane.