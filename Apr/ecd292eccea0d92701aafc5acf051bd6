Izitshudeni ezixhaswe yiNSFAS zithi izibonelelo zokudla nezezincwadi azikaze zizithole selokhu kwaqala unyaka. Isitshudeni sakule nyuvesi esingathandanga ukudalulwa sithe izitshudeni eziningi zibulawa yindlala ngenxa yobudedengu bale nyuvesi. “Kuze kube manje imali yeNSFAS yezincwadi nokudla asikaze siyithole selokhu kusukela ngoFebhuwari ngenxa yokuthi inyuvesi ayizihambisile izimfanelo zethu emahhovisi eNSFAS,” kusho isitshudeni. Sithe sebeke bashayela ucingo emahhovisi eNSFAS bebuza ngale nkinga bathola ukuthi balutholile uxhaso kodwa inyuvesi ayiyihambisile imininingwane efanele. UMengameli woMkhandlu weziTshudeni kule nyuvesi, uCodesa Gwala, uthe uphoxekile ngendlela le nyuvesi eyenza ngayo. “Inyuvesi ayithuthukile futhi iqashe abantu abangazimisele ngomsebenzi yingakho izitshudeni zingasizakali. Ekuqaleni konyaka besitelekela le nkinga nezinye kodwa le nyuvesi kuncane esakufezile,” kusho uCodesa. Kuthiwa zingaphezu kuka-1000 izitshudeni ezibhekene nale nkinga kule nyuvesi. Umqondisi wezokuxhumana kule nyuvesi, uNksz Mbali Mkhize, uthe uzoxhumana nomkhandlu wezitshudeni ukuthola kabanzi ngezikhalo zezitshudeni. “Kungenzeka ukuthi ezinye izitshudeni ezinalezi zikhalazo ezibaliwe azisaxhasiwe yiNSFAS ngenxa yokungenzi kahle ezifundweni zazo noma zenza izifundo zePost Graduate ezingaxhaswa yiNSFAS, kodwa sizohlela ukuhlangana nomkhandlu ukuze sixazulule lolu daba,” kusho uNksz Mkhize. UCodesa uthe bazama ngakho konke okusemandleni ukusiza izitshudeni ezibhekene nalenkinga.