Phezu kwengozi yokuwa komuzi kubuye kwaqhuma isitamkoko senyubathi yasabalala negceke lonke. Omakhelwane bebetheleka bethelekile eNtuzuma kwa-E bezobabaza umonakalo odalwe yipayipi okuthiwa lihamba amanzi asuka edamini. Egcekeni lomuzi ngemuva kuvuleke omkhulu umgodi wabeka obala amapayipi amakhulu. Bekuvimbanise iphunga lenyubathi umuzi ulenga. UNksz Mukelisiwe Ntuli oyilungu lomndeni, uthe umuzi, onamakamelo amane, uhlala abantu abayisithupha. Kusukela ngesonto eledlule bekunenkinga yokuphela kwamanzi abede enqamuka iziqutshana kusukela ngesonto eledlule. “NgoLwesibili sabona kuqala kuphuma amanzi epayini elisegcekeni, sashaya ucingo sibikela abakwamasipala. Kuthe ngoMqgibelo ebusuku, ipayipi laqhuma kwaguguleka inhlabathi eseduze komuzi. Siphinde sashaya ucingo sibika, kwathiwa kuzothunyelwa abantu.” Uthe kufike abasebenzi bakwamasipala ngeSonto ntambama, bathatha izithombe. Banikwe namafomu okuthiwa kumele bawagcwalise, bafake isicelo sesinxephezelo. Uthe ngesikhathi befuna usizo bashayele nasehhovisi lezinhlekelele kwathiwa alukho usizo abazoluthola ngoba akulimalanga muntu. Kuthiwa ngeSonto wonke umndeni ucele ukulaliswa komakhelwane, kwasala umnumzane womuzi. Umndeni uyesaba ukuthi umuzi ungawa noma yinini futhi ubona ukuthi ngeke ulungiswe kusenepayipi elinqamula egcekeni. Ikhansela, uNksz Gloria Mhlongo, uthe uMasipala weTheku usubikeliwe, kusalindwe ukuthi ungenelele. “Ngibonile ukuthi isimo sibi impela ngoba kukhona nomunye umakhelwane othintekile," kusho uNksz Mhlongo. Kushaye isikhathi sokuloba zingakatholakali izimpendulo kumasipala.