Kuthiwa uNksz Sihle Sigwili (22) waseMtata obeyisitshudeni esikhungweni sezempilo iRietvlei Hospital, eMzimkhulu, ugwazwe wabulawa ngumlisa (26) okukholakala ukuthi wayeyisoka lakhe ngoMgqibelo ebusuku. Ngokuthola kwaleli phephandaba, kuthiwa lo mlisa naye ozigwazile ungene esibhedlela ezenza isiguli wadlulela lapho obekuhlala khona uNksz Sigwili nokuyilapho okwenzeke khona isehlo. UNgqongqoshe wezeMpilo, uDkt Sibongiseni Dhlomo, usesigxekile isigameko sokubulawa kukaNksz Sigwili endlini abesanda kuhlaliswa kuyona emagunjini okuhlala kuwo abasebenzi bakulesi sibhedlela. Uthe ukushona kwalesi sitshudeni, esiyi-clinical associate, kuyisehlo esibuhlungu esibaphathe kabi. UNksz Sigwili ubefundela ukuba yi-clinical associate okungumsebenzi okwazi ukunakekela iziguli, ahlinzeke nemishanguzo, aphinde ahlinze isiguli egadwe ngudokotela. “Kuningi osekwenziwe ukwakha lo muntu omusha ukuze abe ngumsebenzi obenganomthelela omuhle esimeni sokunakekelwa kweziguli zethu. Kubuhlungu ukuthi lona bese kungumsebenzi obengakwazi ukunikela iminyaka engu-40 esebenza kodwa manje akasekho. Kubuhlungu kakhulu kithina futhi sifisa ukudlulisela amazwi enduduzo emndenini wakwaSigwili,” kusho uDhlomo. UNksz Sigwili obenza unyaka wesithathu esikhungweni semfundo ephakeme, iWalter Sisulu University, bekufanele engabe uqale ukuqeqeshwa ngokomsebenzi ngoMsombuluko nezinye izitshudeni ezingama-clinical associates. Kukholakala ukuthi yena nalo mlisa babe nengxabano okuze kwadingeka ukuthi kungenelele ezinye izitshudeni abebehlala nazo ukuyixazulula. Kuthiwa kuze kwanxuswa ezinye izitshudeni zesilisa ukuthi zingenelele zixoshe umsolwa. Kuthiwa umsolwa ubuyile emuva kwesikhashana, waqhubeka nokuxabana noNksz Sigwili nokuyilapho okukholakala ukuthi umjahe wamgwaza amanxeba amaningi ezindaweni ezahlukene emzimbeni. UNksz Sigwili kuthiwa uqukulwe ngabangani bakhe bamphuthumisa ewodinini labalimele nokuyilapho okwenziwe khona imizamo yokumhlenga kodwa waphetha ngokushona. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa avule icala lokubulala kanti umsolwa ugadwe ngamaphoyisa esibhedlela emuva kokuthi ezigwazile.  