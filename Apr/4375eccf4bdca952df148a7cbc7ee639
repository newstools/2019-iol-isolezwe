OWAYEYINKABI kahulumeni wobandlululo uFerdi Barnard ngoLwesibili udedelwe ngoshwele kulandela ukuchitha iminyaka ewu-20 edonsa ejele. UNgqongqoshe wezamaJele uMnuz Michael Masutha uphasise isicelo sakhe se-parole ngoMashi 7 nonyaka. UBarnard ngo-1998 wagwetshelwa ukubulala isishoshovu esasilwa nobandlululo kuleli uMnuz David Webster nokuzama ukubulala owayengungqongqoshe wamaJele uMnuz Dullah Omah phakathi kwamanye amacala ayebhekene nawo esebenzela iCivil Cooperation Bureau (CCB) eyayisoconga ababezama ukulwa nohumeni wobandlululo. UWebster,owayeyisishoshovu samalungelo abantu esaziwayo emhlabeni, wabulawa uBarnard ngonyaka ka-1989 ngaphandle komuzi wakhe eTroyevlle eGoli ekade eyohenga nomkakhe. UBarnard wagwetshwa sekudlule iminyaka eyishumi abulala uWebster, ambulala engaphandle nge-parole. Ngesikhathi kuqulwa icala, owayinkosikazi kaBernad uNksz Maryna Language wazisa inkantolo eNkulu ePitoli ukuthi iCCB yanikeza uBarnard uhlu lwabantu okwakumele abasoconge okubalwa kubo uNksz Winnie Madikileza-Mandela no-Archbishop Desmond Tutu, owayenguSihlalo wekhomishini yeTruth and Reconciliation. Abanye abantu ababesohlwini uWebster, uMnuz Anton Lubowski nowayengumholi weSACP uMnuz Chris Hani.       African News Agency (ANA)