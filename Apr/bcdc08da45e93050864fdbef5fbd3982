USENXUSE abesifazane ukuthi bangakubekezeleli ukuhlukunyezwa othandweni uNgqongqoshe wezeMpilo KwaZulu-Natal, emuva kokubulawa komunye wabasebenzi bezempilo. UDkt Sibongiseni Dhlomo ubephawula ngokubulawa kukaNkk Zamadeyi Goodness Ngaleka obesebenza esibhedlela eRietvlei, eMzimkhulu. UNkk Ngaleka (38) obesebenza emkhakheni wezezimali kulesi sibhedlela, kusolwa ukuthi wadutshulwa umyeni wakhe ngoLwesihlanu, naye wazidubula. Kuthiwa uNkk Ngaleka wadutshulwa esemotweni emzini wakhe eMurchison, ePort Shepstone. Izidumbu zabo nomyeni wakhe zatholwa ngomakhelwane zinamanxeka okudutshulwa emotweni ebipakwe emzini wabo. Kuthiwa omakhelwane babona sekuphele isikhathi eside imoto ipakiwe kodwa ikhanya amalambu base beyobheka. UDhlomo ududuze ozakwabo bakaNkk Ngaleka abebavakashele esibhedlela. Ukhalise nezihlobo zakhe ezithintekile ngenxa yalesi sigameko. Uthe uzwile ukuthi umufi ubenza umsebenzi oncomekayo futhi ewuthanda umsebenzi. “Siyadabuka ukuthi silahlekelwe omunye wabasebenzi bethu kabuhlungu kangaka. “Nginxusa ukuthi abantu bahloniphane othandweni, nabesifazane bangabekezeli uma behlukunyezwa. Kubi ukuthi abantu babekezelele ukuhlukunyezwa ngoba kuba nesiphetho esibuhlungu njengalesi,” kusho uDhlomo. UNkk Ngaleka kuthiwa ushiye indodana eneminyaka engu-18 nendodakazi eneminyaka emine. UDhlomo ukhalise nomndeni womyeni kaNkk Ngaleka athe uyazi ukuthi nawo uphatheke kabi ngoba ubungamthumanga. Uthe kuyamkhathaza ukulokhu ezoduduza kushona abasebenzi bakhe njengoba kusanda kushona abanye ababili emasontweni amabili edlule. Kulezi zigameko kubalwa unesi waKwaMashu owadutshulwa emtholampilo e-Oakford, eVerulam. UNkk Ngaleka waqala ukusebenza esibhedlela eRietvlei ngo-2016 esikhundleni sokuba yiSenior Finance Service Officer. Uke wasebenza emkhakheni wezimali esibhedlela eSt Andrews, St Apollinaris naseGamalakhe Community Health Centre. Ubeneziqu zeDiploma in Finance Management azithola e-Oxbridge Academy ngo-2012. Uzongcwatshwa ngoMgqibelo eGamalakhe, ePort Shepstone.