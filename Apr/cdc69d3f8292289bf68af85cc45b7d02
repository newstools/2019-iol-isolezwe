UNksz Mirriam Mfeka (74), waphuma ngesamagundane ngoMgqibelo ebusuku kusha amakamelo amabili omjondolo. Kulesi sehlakalo uNksz Mfeka ubelele nomzukulu oneminyaka eyisikhombisa abaleke naye. Usephila ngokulala komakhelwane njengoba engenandawo yokulala.UNksz Mfeka uthe okwenza asole obeyisoka lendodakazi yakhe wukuthi walibona ngaphambi kokuthi kushe umjondolo. “Kwakungu-1.30 ebusuku ngimbona esegcekeni. Wamemeza wathi angivale umnyango ngoba abangekho ngeke besabuya. Akuphelanga sikhathi ngezwa kuqhuma ngabona nentuthu endlini. Ngivuse umzukulu saphuma sabaleka, indlu yasala igqamuka amalangabi,” kuchaza yena. Uthe omakhelwane bazama ukucisha kodwa umlilo ubusungqongqisile. Uveze ukuthi umsolwa uyacanasa futhi uma esephuzile uyabatshela omakhelwane ukuthi nguye oshise indlu. Kuthiwa ubefuna ukumzwisa ubuhlungu uNksz Londi Magwaza (26) osemalile. UNksz Magwaza uthe naye ukholwa ukuthi obeyisoka lakhe oshisile. “Sekuphele izinyanga ezine sihlukene naye. Ubengishaya ngaze ngalaliswa esibhedlela. Angikaze ngimvulele amacala kodwa nganquma ukuhlukana naye ukuze ngibe nokuthula,” kusho yena. Okhulumela amaphoyisa KwaZulu-Natal, uLieutenant-Colonel Thulani Zwane, uthe babikelwe ukuthi isigameko senzeke emijondolo yaseHuntley eMalvern. “Kuphenywa icala lokucekela phansi impahla, amaphoyisa asaphenya,” kusho uZwane. UNksz Sbo Nhlapho oyikhansela, uthe izolo bahambisele umndeni ukudla nezingubo zokulala. Uthe basazobona ukuthi bangasiza kanjani njengoba umndeni uswele nendawo yokulala.