Isikhungo ebesivulwa singaphansi kukasoseshini iGrange & Westgate oseMgungundlovu. Lo soseshini uveze ukuthi sekuphele iminyaka ewu-13 uzama ukuthola uxhaso kanti uyajabula ngokuthola uxhaso lukaR10 million eMnyangweni wamaBhizinisi amancane. USihlalo kasoseshini iGrange & Westgate uMnuz Nhlanhla Nkomo, uthe uxhaso baluthole ngaphansi kwebhizinisi labo eliwumfelandawonye iKing of Midlands. Uveze ukuthi usoseshini wabo udale amathuba omsebenzi awu-220 futhi balindele ukuthi ande njengoba sebengena kuleli bhizinisi. Muva nje, uNgqongqoshe wezokuThuthukiswa kwamaBhizinisi amancane uNksz Lindiwe Zulu ubehambele umcimbi wokuvulwa kwesikhungo esizosiza osomatekisi nomphakathi. USihlalo weSantaco KwaZulu-Natal, uMnuz Boy Zondi, uthe isikhungo sokufaka amathayi sizophinde sibe negaraji elithela uphethroli, sifundise ukushayela, sithunge inyumfomu nokunye okuningi. “Sinenkinga enkulu yokuxhashazwa wuSars kodwa sizolinda kuphele ukhetho bese siyayikhuluma le ndaba ngoba sifisa uhulumeni asisize, uma kungalungi netoyitoyi singayishaya,” Uthe uSars ubathathela intela kuhle kosomabhizinisi abenza izizumbulu ekubeni bethwele kanzima. UNksz Zulu uthe bayajabula ukusebenzisana nemboni yamatekisi ngoba inhloso yabo wukushintsha impilo yabo bonke abantu bavule amathuba omnotho. Uthe baxhase osomatekisi ngoR10 899 576 okuyimali elekelele ukuthenga izinsiza kusebenza. Mayelana nesikhalo sikaSars uthe osomatekisi bazolalelwa uma sebezokwethula isikhalo sabo ukuze kutholakale isixazululo. Ugqugquzele omasipala neminyango kahulumeni ukuthi uxhase iKing of Midlands ngokuthenga inyufomu nangokufaka amathayi ezimoto khona ukuze ikwazi ukudala amathuba omsebenzi. Uthe kubalulekile ukuthi kuxhaswe imboni yamatekisi ngoba iyanikela emphakathini.