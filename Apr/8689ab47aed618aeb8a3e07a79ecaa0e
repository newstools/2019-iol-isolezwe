Izolo iNFP ithule usomqulu wayo wokhetho eVryheid, lapho uMnuz Simo Mkhwanazi, okhulumela iNFP kuzwelonke, ethe imali yesibonelelo sezingane iqedwa amanabukeni. “Omama abahola imali yesibonelelo bayasho ukuthi iqedwa amanabukeni. Sizoyisusa kuR420 siyibeke kuR1 000. Impesheni yabadala sizoyinyusa ibe wuR2 500 ngoba iphelela kwigilosa nezinye izidingongqangi. Abantu abadala abasali nalutho,” kusho uMkhwanazi. Uthe bazoqinisekisa ukuthi imitholampilo inemishini ekhipha imithi ngaphandle kokuthi abantu bame kolayini. “Ogogo bavuka ekuseni bejahe ukufika emtholampilo ngo-6 ukuze bame kulayini. Bahlala ilanga lonke beyolanda amaphilisi abo kashukela nezinye izifo zamahlalakhona baze babuyele emakhaya ngo-6 ntambama. Uma sesiphethe kuzophela konke lokho ngoba kunomshini ozokhipha imishanguzo umuntu asheshe abuyele ekhaya.” Uthe bayazi ukuthi intsha ayisebenzi ngakho bazoqala balungise ezemfundo ukuze abantu abasha babe namakhono adingeka ezinkampanini ezehlukene. Inkinga ye-Eskom uMkhwanazi uthe yenziwa ngamabomu ukuze uhulumeni adayise le nkampani. Odabeni lomhlaba uthe bayahambisana nokuthi ubuyiselwe kubantu kodwa kufanele bahlonyiswe ngamacebo okuzibekela amanzi ukuze babhekane nesomiso. Uthe bafuna kube namahhovisi akwaSeda, NYDA nawakwaSARS kuzo zonke izifunda. Uphinde wathi bafuna kube namabhange omphakathi ngoba abantu abaningi abakwazi ukuxhaswa emabhange amakhulu. Uthe zonke izinduna kufanele zihlonishwe, ziholelwe imali efanayo noma ngabe zihambisana naliphi iqembu lepolitiki. UMengameli weNFP, uNkk Zanele Magwaza-Msibi, ucele ukunikwa imizuzu emibili ukuze akhulume nabantu wathi ubengubani-ke yena ukuthi kungaze kuze abantu emcimbini wabo. Ucele ukuthi baphume ngobuningi babo bayovotela iNFP ngoba uzosebenza ngokuzikhandla ukubalethela impilo engcono.