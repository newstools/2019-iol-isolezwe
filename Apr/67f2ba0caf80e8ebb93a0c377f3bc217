OBENGUMENGAMELI wezwe uMnuz Jacob Zuma ukhala ngokuthi impilo yakhe isengcupheni emuva kwemibiko ethi kunemali yaseLibya eyafihlwa eNkandla emzini wakhe. UZuma ubephendula emuva kokuthi kuvele umbiko othi owayengumengameli waseLibya ongasekho uMnuz Muammar Gaddafi washushumbisa u$30 million(R422m) wazowufihla kwaZuma. Umbiko uthi uGaddafi wayekwenza lokhu ngoba efuna umndeni wakhe usale udla uma kwenzeka ebanjwa ebulawa. Kuphinde kuvele nokuthi le mali yashushumbiswa yayonikwa ingonyama yaMaSwati. Inhlangano iJacob Zuma Foundation ithi uZuma uzothatha izinyathelo ephikisana nalo mbiko wephephandaba. ''Kade laqala leli phephandaba libhala into engekho ngoZuma. Manje okubuhlungu ukuthi selenza njengabanye bamazwe angaphandle abafuna ukubeka impilo yakhe engcupheni ngokusabalalisa le mibiko,'' kusho isitatimende. UZuma uphinde wabhalala kuTwitter ukuthi akazani nezigidi okuthiwa zabekwa kwakhe eNkandla.