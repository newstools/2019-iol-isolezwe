Kuthiwa kuke kwangafundwa izinsuku ezimbili ngesonto eledlule eZiphembeleni Secondary, othisha bengayi esikoleni ngoba bezibona bengaphephile. NgoLwesine nangoLwesihlanu kuthiwa isikole besivaliwe emuva kokuhlasela kaningi kwezigebengu. Uthisha ocele ukungadalulwa, ukuqinisekisile lokhu. Emasontweni amabili edlule kuthiwa kudutshulwe unogada, osesesibhedlela namanje. Ithimba leSolezwe lifike esikoleni izolo kume imoto yamaphoyisa egcekeni. Uthishanhloko wenqabile ukukhuluma nezintatheli ngalolu daba, wakhomba amafasitela afile ehhovisi lakhe athe ngezinye zezinkinga. Ecelwa inombolo yamalungu esigungu esilawula isikole, uthe akanayo ngoba ushiye ucingo ekhaya futhi ayikho ngisho emabhukwini esikole. Othisha bebekhona befundisa emakilasini, esangweni kugade indoda endala okuthiwa iqale emuva kokudutshulwa kukazakwabo. UMnuz Scelo Bhengu, uMengameli we-Educators’ Union of South Africa, uthe bakhathazekile ngokungaphephi kwamalungu abo esikoleni. Uthe ngeSonto babe nomhlangano esikoleni, obekukhona kuwo nothishanhloko. “Othisha bathe ngeke baqhubeke nokusebenza uma bengaphephile. Sijube unobhala wethu ukuthi ayocela amaphoyisa azogada othisha. Afikile izolo kwathiwa azohlala usuku lonke,” kusho uBhengu. UBhengu usole isigungu esilawula isikole ngokungabi nandaba ngokwenzeka esikoleni. Amanye amalungu aso kawanazo ngisho izingane esikoleni. Uthe usihlalo useneminyaka ewu-10 eyilungu lesigungu kodwa akanayo ingane esikoleni. Usole ukuthi amalungu esigungu afuna ukuthola amathenda, kawanandaba nobugebengu ngoba afuna kuqashwe unogada ozokhokhelwa futhi ozokhethwa yiwo. IZiphembeleni ihlukanishwe wuthango neMzomusha Primary yona eokungabikwa izinkinga zobugebengu. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe bazofuna umbiko esekethe bese bethatha isinqumo. “UNgqongqoshe ubekhuluma ngakho ukuphepha kothisha ngesonto eledlule engqungqutheleni yeSace. Ukuphepha kwezikole yinto ethinta nomphakathi okumele wenze imizamo yokuzivikela ebugebengwini,” kusho uMlotshwa. UCaptain Nqobile Gwala, okhulumela amaphoyisa KwaZulu-Natal, uthe unogada wesikole wadutshulwa ngo-Ephreli 18. Kwavulwa icala lokuzama ukubulala. “Kutshalwe amaphoyisa esikoleni ngoba kubuye kwagqekezwa emuva kokudutshulwa kukanogada. Amaphoyisa azoqhubeka nokuqapha isimo.”