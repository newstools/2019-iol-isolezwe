Lezi zinsolo zenziwe yilungu lesigungu esiphezulu se-EFF uMnuz Thembinkosi Rawula. UDkt Mbuyiseni Ndlozi okhulumela i-EFF kuzwelonke, uthe kuyishwa ukuthi uRawula ufafaza amanga nge-EFF emuva kokuthi engangenanga ohlwini lwamalungu ale nhlangano aya ePhalamende. “I-EFF yinhlangano ekholelwa kwintando yabantu ngakho uRawula akazange avotelwe amalungu ukuthi angene ohlwini lwamalungu aya ePhalamende. “Manje usefafaza amanga ngale nhlangano. Silandela imigomo ebekiwe, ayikho imali edliwayo, kuyaziwa ukuthi imali yenzani. Akahambe ayohlangana nabanye abadukisi,” kusho uDkt Ndlozi. Uveze ukuthi amabhuku abo abhekwa abacwaningi mabhuku yingakho beluthola uxhaso lwemali ePhalamende njengazozonke izinhlangano. Uthe bayajabula ukuthi uRawula usesulile kule nhlangano ngoba udukisa abantu. FUNDA: Owe-EFF usole uMalema noShivambu ngokudla izimali zeqembu URawula uthe ukhethe ukukhuluma ngoba efuna abantu bazi lonke iqiniso nge-EFF. Uveze ukuthi njengoSihlalo weKomiti lokuQondisa ubuGwegwe unqindwe amandla okuphenya izinsolo ezibekwa uMalema nabaholi abaphezulu bale nhlangano. “Sengibe yilungu lesigungu esiphezulu se-EFF kusukela ngo-2014 kodwa angikaze ngiwabone amabhuku athinta ukusetshenziswa kwemali yale nhlangano. “Emihlanganweni esiba nayo uMalema wavuma ukuthi sayithola imali kwiVBS. Yena benoFloyd (Shivambu) banohlelo lokunyusa imali uma inhlangano idinga izinsiza ezithile. Ufike usonkontileka abize imali yakhe nabo bafake eyabo abazozidlela yona,” kusho uRawula esitatimendeni. Usole uMgcinimafa we-EFF, uNksz Leigh-Ann Mathys, ngokungamela izimali ezenza izinto ezincane nje zasehhovisi ngoba amabhuku aphethwe wuMalema noShivambu. 