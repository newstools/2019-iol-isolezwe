Isidumbu sikaNjongo Majola (4) kuthiwa sitholakale sintanta, sibhajwe esihlahleni ngoLwesihlanu emini. Okhulumela umndeni, uMnuz Phakamani Ntsimbi, uthe sebebonga kona ukuthola isidumbu yize sesonakele. “Umphakathi ubuphuma wonke uzosiza ukuthungatha umfana. Besisebenzisa izinduku ukubheka ukuthi umfula ushona kangakanani bese singena phakathi emfuleni sicinge. Indawo okutholakale kuyo isidumbu ikude kakhulu kunalapho ayebhukuda khona,” kusho uNtsimbi. UNtsimbi uthe ngisho abatakuli bake bafika kule ndawo okutholakale kuyo isidumbu, okungenzeka ukuthi sasingakaveli phezu kwamanzi. “Sibonga indlela esibambisane ngayo nomphakathi ngoba bese sizifunela isidumbu ngaphandle kwabatakuli. Isidumbu sitholakale sinqunu ngoba vele umfana wayeyobhukuda nontanga bakhe,” kusho uNtsimbi. Uthe bakhathazekile ngomfula ngoba kuyacaca ukuthi ziningi izingane ezisazobhukuda kuwo noma ziminze. Umfula unebhuloho kodwa alibiyiwe. Uthe bafuna okungenani kube nezisefo ezizovikela ukuthi izingane zingaphoseki emfuleni.  Umufi kuthiwa wayekade eshiywe ngubabekazi wakhe ekhaya eyolima emasimini ngeSonto eledlule. Okhulumela amaphoyisa, uLieutenant-Colonel Thulani Zwane, ukuqinisekisile ukuthi isidumbu sitholwe ngoLwesihlanu. Uthe kuvulwe idokodo lokufa komuntu esiteshini samaphoyisa eHarding. UNjongo kuthiwa uzongcwatshwa ngoLwesihlanu.