NgoMsombuluko ebusuku kushone intombazane eneminyaka engu-14 ngenkathi kushayisana izimoto emgwaqweni uN3, eNtshanga. Okhulumela abosizo oliphuthumayo iNetcare 911, uMnuz Shawn Herbst, uthe zinhlanu izimoto ezibandakanyeke kule ngozi. “Abosizo oluphuthumayo baxilonge abalimele endaweni yesigameko kwatholakala ukuthi intombazane eneminyaka engu-14 ilimale kakhulu. “Le ntombazane ishonele endaweni yesigameko,” kusho uHerbst. UHerbst uthe kulimale abanye abantu abayisishiyagalolunye kule ngozi abadluliselwe esibhedlela ukuyokwelashwa. Kwesinye isehlo, owesilisa ulimale kanzima ngemuva kokushayisa udonga lwebhuloho emgwaqweni uM4 ngaseLa Lucia, izolo. UHerbst uthe imibiko abayitholile ibikhomba ukuthi lo wesilisa uhluleke ukulawula imoto yakhe wayoshayisa udonga lwebhuloho. “Lo wesilisa ulimale kanzima ekhanda nasesifubeni. “Uxilongwe endaweni yesigameko wabe esephuthunyiswa esibhedlela ukuyothola ukunakekelwa.” Kwesinye isehlo enyakatho neTheku kutholakale imoto ibhajwe emanzini emgwaqweni uM4. UHerbst uthe imoto eyiSUV ibingenamuntu ngenkathi itholakala ibhajwe emanzini. UNgqongqoshe wezokuThutha KwaZulu-Natal, uMnuz Mxolisi Kaunda, unxuse abashayeli nabahamba ngezinyawo ukuthi baqaphele emigwaqweni nalapho bewela khona. Unxuse abashayela ukuthi bakhanyise amalambu, bangasondeli kwenye imoto eduze futhi behlise ijubane ukuze kugwemeke izingozi. Unxuse abahamba ngezinyawo ukuthi bangaweli ezindaweni ezinamanzi amaningi ukuze baphephe.