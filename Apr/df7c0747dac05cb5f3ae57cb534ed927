UMnuz Maliyakhe Shelembe ukusho lokhu engxoxweni abe nayo neSolezwe ngemuva kokuba bemukele amalungu amasha ajoyina iDA eMtshezi naseMkhanyakude. EMkhanyakude bekuhambele khona uMnuz Scelo Mabika naye ohlubuke kwiNFP ePhalamende ephelezelwa uMnuz Zwakele Mncwango ogaqele esokuba uNdunankulu wesifundazwe. UShelembe uthe lezi zinkulumo ezibukela phansi abantu abamnyama abakuDA azehlukile kulezo ezazenziwa ngezikhathi zodlame lapho kwakusatshalaliswa ukuthi i-ANC eyamaXhosa , i-IFP eyamaZulu. “Ukufika kwami kwiDA kungembule amehlo ngaleli qembu, empeleni le nto yokuthi elabelungu ayikho. Ngendlela abantu abamnyama abagcwele ngakhona kulo ungamangala uma uhambela imihlangano yalo. Ngokwami ngibona kufanele kuvele kuthiwe elabamnyama. Ngaphandle kwalokho ngibone ipolitiki ehlukile kulo engisayibabaza nanamhlanje. Kuleli qembu anikhonzi umuntu , akukho ngisho lento yokuthi ugqoke isikibha esinobuso bomuntu, okuthi uma ungasigqokanga usolwe kuthiwe awusamfuni. “Kunalokho sigqoka izikibha ezinemibala yeqembu kuphela. Ngaphandle kwalokho ngiyakhala ngalezi zimfundiso ze ezishiwo abantu abangayithandi iDA abathuka abantu abamnyama abayijoyinayo bababize ngezicashalala zabamhlophe basho namanye amagama angehli kahle acwasayo. “UMandela walwa nalento egqugquzela ukuzwana kwezinhlanga engikubona kwenzeka ngempela kuDA,” kusho uShelembe. UShelembe uke waba sematheni eminyakeni edlule ngokuhlale ebhekana nezigameko zokuhlaselwa adutshulwe uma eyongena kwakhe eMtshezi kodwa aphume engenamyocu. Uke waba iMeya ye-IFP eMtshezi kodwa ngo-2011 wangena kuNFP waba iMeya yayo nokuthe ngo-2014 waqokelwa ukuba ilungu layo ePhalamende. Kumanje ungunombolo 30 ohlwini lwabazomela iDA ePhalamende ngemuva kokhetho lukaMeyi 8.