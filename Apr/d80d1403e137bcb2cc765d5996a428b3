Kushone abantu abangu-9, kubalwa nezingane ezimbili ngesikhathi kudilika udonga olubiye umuzi wakwamakhelwane, lwawela ezindlini ezingaphandle ebezihlala imindeni eyehlukene ebiqashile. UMnuz Skhumbuzo Majola, oshonelwe unina wengane yakhe uNksz Kwanele Masuku nendodana yakhe uFalakhe Majola (1) kulesi sisehlakalo, ubehluleka nokuzibamba ekhala. Uthi ushayelwe ucingo ngabantu abathe akaphuthume lapho beqashe khona bangamtshela ukuthi kwenzenjani. Uma efika ukhangwe ngabantu abaningi ebebegcwele ngaphandle komuzi emgwaqweni ongenela lapho behlala khona. Esangweni bekugcwele amadoda, angawazi, amaphoyisa nabezimo eziphuthumayo, abamnqabele ukuthi angene bethi akuvumelekile ukuthi kungenwe ngoba kusabhekwa izidumbu zabadilikelwe yindlu. “Lawa madoda asho ngokunganaki, athi kusabhekwa izidumbu zabashone kudilika indlu. Ngicabanga ukuthi abezitshela ukuthi ngiyazi ukuthi kwenzekeni. Lapho kade kuyindlu ebesihlala kuyo nakhona bekugcwele amanye amadoda abemba. Ngize ngezwa ngesikade ukuthi esinye sezidumbu ezifunwayo ngesengane yami, esikanina wayo sesitholakale,” kusho yena. UMajola ubelokhu esukuma aphinde ahlale phansi, akhale, kugijime ithimba eleluleka ngokwengqondo nabafundisi bakhulume naye kube ngathi uba ngcono. Isidumbu sengane yakhe yisona esigcinile ukutholakala. Ukukhala kwakhe bekuvusa umunyu kuNkk Nomusa Zuma umasitende wakhe obeze aphimisele athi, “Awu izingane zabantu eziningi kangaka pho!” UNkk Zuma obesadidekile, ubengakwazi ukuchaza kahle amagama eziqashi ebezisemzini wakhe. Abanye ubebabiza ngamagama kodwa engazazi izibongo zabo. Uthi uzwe kuqhuma kakhulu maqede waphuma. “Ngiphume ngithi ngiyabheka ngazithela kwabanye abahlala ezindlini ezingaphandle bebaleka, izindlu ezimbili bese ziphansi. Bese kuwubumaye kukhalwa lonke igceke,” kusho yena. UNkk Jabulile Myende obehlala nendodana, indodakazi nomzukulu wakhe egunjini elingasesangweni elingadilikanga, uthe babone kungena isihlabathi nodaka emqashweni wabo base bethatha umzukulu uSne Myende (5) oshonile, bayomcelela kwabanye abahlala endlini engenhla kanti izodilika besanda kungena khona nonina. Unina kamufi, uNksz Thuli Myende, usesimeni esibucayi esibhedlela. “Akuphelanga ngisho imizuzu emihlanu uThuli nengane bengene kule ndlu engenhla izindlu zadilika. Ingane yami ilimale kanzima ithi iyaphuma, umzukulu wami ushonile,” kusho yena. KwaSanti imigwaqo eminingi ibivaliwe ngoba ibigcwele udaka. Udaba lomndeni wakwaDlamini amalungu awo anqakwe omakhelwane egugulwa amanzi ungundabizekwayo kule ndawo. Kulo muzi kushone uNompumelelo Mjwara (16) ofunda uGrade 8 eSizinda High. Abazala bakhe uMakhehla (11), noStha Ngubo (12) nonina omncane uNksz Bongeka Dlamini baphuthunyiswe esibhedlela. Kwa-H eMlazi, umphakathi wakhona ububabaza isigameko esenzeke khona lapho kushone umfana oneminyaka engu-11, uMnotho Mlotshwa ngemuva kokumuka nomjondolo wakubo. UMnotho kuthiwa ubenamanye amalungu omndeni wakhe wona akwazile ukubaleka ngesikhathi indlu yakubo igugulwa yindlu yomxhaso ewe ngenhla kwakubo. Umakhelwane ozibonele kwenzeka lesi sigameko kodwa wacela ukuthi angadalulwa, uthe ngeke ayikhohlwe into ayibonile eyenzeka kwaMlotshwa. “Bese kusile kungo-7 ekuseni ngesikhathi kuwa indlu yomxhaso yakwaMungwe yabe isigugula umjondolo wakubo kaMnotho, abanye abantu abebephakathi emjondolo bona bakwazile ukubaleka uMnotho yena wangakwazi. Into engiphathe kabi kakhulu ukuthi abanye abantu bebelibele ukushutha izithombe ngesikhathi kwenzeka lesi sigameko,” kusho lo makhelwane. Ngesikhathi ithimba leSolezwe lifika kule ndawo izolo umphakathi nabezimo eziphuthumayo bebematasa bezama ukukhipha isidumbu sikaMnotho. Umalume kaMnotho, uMnuz Thokozani Mncube naye ubeyingxenye yabantu abebebukela ngesikhathi kukhishwa isidumbu somshana wakhe. UMncube naye uthe akasoze asikhohlwa isigameko asibonile lapho kushone khona umshana wakhe. Khona futhi kwa-H eMlaza, kuphinde kwashona owesilisa okuthiwa ubelele nentombi yakhe ngesikhathi kuwa udonga lwendlu. Owesifazane obe nalona wesilisa oshonile yena usindile.