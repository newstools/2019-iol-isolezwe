Ngeledlule inkantolo yaseMthunzini igwebe uSiyabonga Sizwe Buthelezi (32) udilikajele ngokubulala uNksz Nompumelelo Mthembu (20), neminyaka eyisithupha ngokumshaya ngenhloso yokumlimaza waze wamdlokodla ngesagila ebuntwini bakhe. Ngokusho komndeni kamufi, uNksz Mthembu washaywa nguyise wezingane zakhe ezintathu, wamdlokodla ngesagila okwabangela ukuthi aze akhishwe isibeletho. UNksz Mthembu ngaleso sikhathi wayesanda kubeletha kodwa wagcina ngokushona ingane yakhe inezinyanga ezintathu. Emuva kokugilwa uNksz Mthembu washiya emzini wabuyela kubo. Uyise wezingane wamlandela wamfica emfuleni eyokukha amanzi. Wabe esembhunyela ngophethroli wamokhela ngomlilo ehamba nengane yakhe eyayineminyaka emibili. Umbulali wabe esebaleka wayobhaca eMpumalanga. Amaphoyisa amthola khona ngoJulayi 2018 ase embopha ambuyisela enkantolo yaseMthunzini ukuze abhekane necala. Icala lokumshaya eze amdlokodle lavulwa ngo-Febhuwari 2, 2018, elokumbulala lavulwa ngoMeyi 1, 2018. Umakoti wakwaMthembu, uNkk Promise Mthembu, uthe yize besamukela isigwebo kodwa bebengakuthokozela ukuthi umbulali athole isigwebo esithe xaxa. “Udilikajele owodwa sibona umncane. Besifuna odilika ababili noma abathathu ngenxa yesihluku asenza. Okunye okusiphatha kabi wukuthi izinto eziningi ubeziphika enkantolo, ubephika ukuthi wamdlokodla isitho sangasese nokuthi wambhunyela ngophethroli wamshisa. Uze wagwetshwa engafuni ukukhuluma iqiniso,” kusho uNkk Mthembu. Umndeni kamufi ubonge umphenyi wecala namaphoyisa abopha umbulali esebalekile. UNkk Mthembu uthe izingane zikaNksz Mthembu zathathwa wosonhlalakahle. “Izingane zisencane ukuba sizixoxele ngesigwebo ngoba enye ineminyaka eyisikhombisa, enye iminyaka emithathu, eyokugcina inonyaka. Zathathwa wosonhlalakahle. Sozixoxela sezindala ngesigwebo,” kusho uNkk Mthembu.