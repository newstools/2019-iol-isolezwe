Lokhu kushiwo uNkk Zandile Gumede oyiMeya yeTheku obevakashele abokufika ngoLwesihlanu abakhishwe emiqashweni ngoLwesibili. Imeya ibihambisana noNkk Gloria Bamusi onguKhomishana obambile waseMalawi. Batshele abezindaba ukuthi abokufika bazobuyiselwa ezindaweni zabo. Balinganiselwa ku-300 abokufika abakhishwe ngesihluku ezindaweni abaqashe kuzo eBurnwood eSydenham naseSea Cow Lake eThekwini. UNkk Gumede uthe bazama konke okusemandleni ukuthi abokufika babuyiselwe ezindaweni abakhishwe kuzo. Uthe ezingxoxweni zabo bavumelene ngokuthi izigameko zakamumva azihlangene nodlame olubhekiswe kwabokufika kodwa yizenzo zobugebengu. UNkk Gumede unxuse osopolitiki ukuthi bayeke ukukhuluma amazwi abhebhezela udlame nokucwasa abokufika. “Akekho umuntu wase-Afrika ongowokufika e-Afrika. Sizimisele ukusebenza nezinhlangano zomphakathi ukulwa nezigameko zokucwasana. Ngesikhathi sikhuluma nabanye bokufika sithole ukuthi baningi abanamakhono kwezobunjiniyela esizimisele ukusebenzisana nabo ezinhlelweni zethu zokuqeqesha. Sithole nokuthi amalungu omphakathi amaningi aseBurnwood azimisele ukwamukela abokufika abebekhishiwe,” kusho imeya. UNkk Gumede uveze nokuthi bavumelene nabaholi bezinhlangano zomphakathi ukuthi bakhe izinhlaka ezizoqinisekisa ukuthi bayabuyela ezindaweni zabo. Uthe maduze bazoba nomhlangano noKhomishana waseMalawi bese bamukela abokufika ngokusemthethweni. UNkk Bamusi uncome uMasipala ngokuqinisekisa ukuphepha kwabokufika nokubanika indawo yokufihla ikhanda. “Siyafisa ukuthi abaqale lolu dlame baboshwe. Sizosebenzisana noMasipala ukubuyisela abantu bethu ezindaweni zabo sibaphindisele eMalawi abafunayo. Kuvele ukuthi balinganiselwa ku-50 abokufika abesaba ukubuyela lapho bebehlala khona. Abanye kuthiwa bavumile ukubuyiselwa emakhaya bacela ukusizwa ngezimfanelo zokuhamba. Abanye bathe basola ubugebengu ngoba kwebiwe izimpahla zabo nempahla yalabo abanezitolo. Ekhuluma ezindabeni zeSABC uMengameli Cyril Ramaphosa ukugxekile ukuhlukunyezwa kwabokufika. Unxuse abantu ukuthi babamukele njengabafowabo ngoba nabo babamukela emazweni abo ngezikhathi zobandlululo. Uthe izigameko ezifana nezakamuva zizobuyisa isithombe esibi nesihlava sokucwaswa kwabokufika okuke kwahlasela kuleli. UNgqongqoshe wezokuXhumana kwaMazwe, uNksz Lindiwe Sisulu, usebize umhlangano ophuthumayo namanxusa amazwe ase-Afrika ukungenelela odabeni lokuhlukunyezwa kwabokufika. Inhlangano iRight 2 Know isinxuse abantu ukuthi bayeke ukucwasa abokufika. Igxeke nokushiswa kwamaloli kanti kuleso senzo kusolwa abashayeli abangafuni kuqashwe abokufika.