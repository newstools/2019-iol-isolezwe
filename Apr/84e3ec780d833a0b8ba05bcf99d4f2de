UNgizwe, akabuyelanga kulo msakazo ngemuva kwezinguquko eziqale emoyeni ngoMsombuluko. Bese kuphele isikhathi amiswa ngezizathu ezingadalulwanga yize kwakunamahlebezi okuthi yingoba upotshoza izindaba. Okhulumela amaphoyisa aKwaZulu-Natal, uLieutenant Colonel Thulani Zwane ukuqinisekisile ukuthi kuvulwe amacala amabili. Uthe amacala ngawokusatshiswa futhi avulwe esiteshini sasePhoenix ukuze aphenywe. Ngokuthola kwaleli phephandaba, sekunesikhathi uNgizwe ethola izinsongo zokubulawa. Ngasekupheleni konyaka kuthiwa wathola umyalezo owawuthi bazoqeda ngaye futhi “kuzoculwa amagugu” okwaze kwabikwa ngakho kwabezindaba. NgoMsombuluko kuthiwa omunye wamakhosikazi akhe uvinjwe ngamadoda angaziwa amkhomba ngezibhamu. “Ubehamba eVerulam ngabo-5.30 ntambama ngesikhathi evinjwa izimoto ezimbili ezimnyama. Kuthiwa kuvumbuke amadoda amabili alunguza emotweni abona ukuthi ihamba umuntu wesifazane abuza uNgizwe abe eseyahamba. Kuyimanje uyathuthumela ukhala ubusuku nemini futhi uzothola ukwelulekwa ngokwenqondo ngoba simthusile ngempela lesi sigameko,” kusho umthombo waleli phephandaba. Umthombo uqhube wathi indaba yokusatshiswa kukaNgizwe ineminyaka emibili iqhubeka. “Iphathelene nomsebenzi indaba yokusatshiswa kwakhe,” kusho umthombo. UNgizwe unqabile ukuphawula. Leli phephandaba lithole ukuthi uhlela ukubhalela uNgqongqoshe wezamaPhoyisa kuzwelonke ukuze athole ukuvikeleka. Ummeli wakhe uVusi Tembe, uthe uNgizwe ulivulile icala ngemuva kokusatshiswa kwakhe nomkakhe. “Ngingakuqinisekisa lokho. Siyogcina senze into enjengaleyo (ukubhalela ungqongqoshe) uma singalutholi usizo. Sizolinda ukuthi amaphoyisa enza njani,” kusho uTembe.