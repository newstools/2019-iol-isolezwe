USIHLALO we-ANC uMnuz Gwede Mantashe nomkakhe uNolwandle, sekuvele ukuthi baxosha umsebenzi obesiza endlini owavumela abaphenyi beKhomishini kaZondo ukuzokwenza uphenyo emzini wabo ose-Elliot, e-Eastern Cape. IKhomishini kaZondo, ephenya ngokulawulwa kombuso yidlanzana kuleli, ngoLwesibili yaziswe umphenyi weKhomishini ukuthi abakwaMantashe bamkhomba indlela umsebenzi ngemuva kokuthola ukuthi nguye owavumela abaphenyi ukuthi bangene emzini wabo. Umphenyi, uMnuz Patrick Mlambo wazise ikhomishini ukuthi wawuncenga lo mndeni ukuthi ungamxoshi lo msebenzi wesifazane igama lakhe eligodliwe. UMlambo uthe ngemuva kwalokhu uMantashe wammema ukuthi azophenya ngomsebenzi wokuqinisa ezokuphepha emzini wakhe okuthiwa wawenzelwa yiBosasa. Uthe ngaphambi kwalokhu waqale wathintwa inkosikazi kaMantasha yamthethisa ocingweni. “UNkk Mantashe wangithethisa, ekhalaza ngokuthi ngatheleka ngingabazisanga. Bobabili bazwakalisa ukungenami kwabo ngokuvunyelwa umsebenzi wabo ukuthi ngingene endlini yabo,” kusho uMlambo. Uthe wabazisa bobabili ukuthi yena wenza umsebenzi wakhe, akahlose lutho olubi. Ube eseveza ukuthi ngemuva kwalokhu abakwaMantasha bamazisa ngocingo ukuthi bamxosha umsebenzi ngenxa yokuvakasha kwakhe. Kuvela lokhu nje ikhomishini yethulelwa ubufakazi ngomsebenzi owenzelwa uMantashe emizini yakhe e-Eastern Cape naseKurhuleni. Owayengumqondisi weGlobal Technological Systems eBosasa uRichard le Roux, wahamba noMlambo emkhombisa yonke imizi yabaholi abakuhulumeni le nkampani eyenza imisebenzi kuyo. Bavakashela umuzi wowayenguKhomishana wezamaJele uMnuz Linda Mti ose-Eastern Cape, nomuzi wowayenguSihlalo weSAA, uNkk Dudu Myeni eRichards Bay. Ngesikhathi uMlambo ethinta uMyeni emazisa ukuthi uzophenya emzini wakhe, wamsola ngokungakwazi ukwenza umsebenzi ngendlela. Abanye amagama abo avelile okuthiwa imizi yabo ibithuthukiswa ngemali yeBosasa yiPhini likaNgqongqoshe wezamaJele uMnuz Thabang Makwetla okuthiwa umuzi wakhe wathuthukiswa ngobuchwepheshe bezokuphepha obungabiza uR350 000, uNgqongqoshe wezeMvelo uNkk Nomvula Mokonywane kanye nelungu le-ANC ephalamende uMnuz Vincent Smith okuthiwa kwathuthukiswa umuzi wakhe oseGoli, UMantashe usole uMlambo ngokungena emzini wakhe oseCala ngokunqamula intambo kagesi ekhiya isango. Usole uMlambo ngokungena ngokungemthetho. UMantashe ukuphikile ukuthi umsebenzi waxoshwa, wathi wameluleka ukuthi noma ngubani ukuthi angene ngaphandle kokwazisa abanikazi bomuzi.    