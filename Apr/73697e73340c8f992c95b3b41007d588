UMENGAMELI Cyril Ramaphosa, ubhobokile ngoLwesine echaza ngendlela owayenguMengameli wakuleli uMnuz Jacob Zuma ayekade ephethe ngayo izwe. NgokukaRamaphosa, ukususwa esikhundleni kukaMnuz Pravin Gordhan njengoNgqongqoshe wezeziMali nguZuma, "kwamenza wazibuza waziphendula ngendlela athatha ngayo izinqumo”. URamaphosa ukusho lokhu ngenkathi enengxoxo nemiphakathi yabamhlophe eSandton ngoLwesine ebusuku. Uthe nakuba iKhabhinethi ithatha izinqumo ngokuhlanganyela, kodwa kwamshiya nemibuzo ukuxoshwa kukaGordhan ngezinsolo zokuthi kwavela umbiko ngezobunhloli owawumkhomba ngenjumbane. "UGordhan wafakwa kulesi sikhundla ngemuva kokuthi kwakuxoshwe uMnuz Nhlanhla Nene okwafakwa esikhundleni sakhe uMnuz Des Van Rooyen ... angikusho ngingahlonizi ukuthi uGordhan wayekade enza umsebenzi omuhle kakhulu,” kusho uRamaphosa. Uthe umbiko wezobunhloli okwathiwa uGordhan uxoshwa ngenxa yezinsolo zawo, kuyena wawungathi shu ngempela. “Nami ngaphatheka ngenkathi kuqubuka imibiko yezobunhloli eminyakeni edlule eyayithi ngangifuna ukuketula uMnuz (Thabo) Mbeki ... nakulokhu futhi uGordhan wasuswa ngombiko engikholwa wukuthi wawungelona neze iqiniso,” kugcizelela uRamaphosa. Ngokwakhe akazange athule, wakugxeka ukususwa kukaGordhan. "Kwakukumina ukuthi ngiyathula yini nento engangikholwa wukuthi ayilungile,” usho njalo. “Ngaphambana nokwakushiwo umengameli wami ngaphumela obala. Leso kwaba yisinqumo esinzima ngoba ngokwenzenjalo, kwakusho ukuthi ngangingaxoshwa nokuxoshwa... ngenhlanhla angizange ngixoshwe,” kusho uRamaphosa. Njengamanje uGordhan unguNgqongqoshe wezamaBhizinisi kaHulumeni. Wayexoshwe nguZuma ngo-2017 nowayeyiphini lakhe, uMnuz Mcebisi Jonas. Emva kokuxoshwa kukaGordhan, uZuma wafaka esikhundleni sakhe uMnuz Malusi Gigaba naye obuye waxoshwa emuva kwesikhathi esingengakanani ekulesi sikhundla.