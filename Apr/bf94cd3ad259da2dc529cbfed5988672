Esitatimendeni esithunyelelwe abezindaba izolo, inyuvesi ithe idumele uma ibona izinkulungwane zabafundi zigcwele ezikhungweni zayo izolo zizobheka izikhala zokufunda ngesigaba sesibili salo nyaka. Inyuvesi ithe ithole ukuthi abantu beze ezikhungweni zayo ngemuva kokusatshalaliswa komyalezo ongesilo iqiniso mayelana nokufakwa kwezicelo zezikhala zokufunda zesigaba sesibili sonyaka. Inyuvesi ithe lo myalezo awuzange ukhishwe iyona. Kujwayelekile ukuthi abafundi baphume ngobuningi babo uma kuyisikhathi sokubhalisela ukufunda. “Inyuvesi iyaziqhelanisa nalo myalezo ongesilo iqiniso okhuluma ngokufakwa kwezicelo zezikhala zokufunda esikhungweni sethu ngalesi sigaba sonyaka,” kufundeka isitatimende. Isikhungo sithe imininingwane emayelana nokufakwa kwezicelo zokufunda esikhungweni ikhishwa kwi-website yesikole ethi:www.unisa.ac.za ngesikhathi esifanele. Isikhungo siqhube sathi asimsebenzisi omunye umuntu uma sifuna ukudlulisa umyalezo othile kwizitshudeni. I-Unisa iphinde yaxwayisa abafundi ngamakhasi ezinkundla zokuxhumana angombombayi enza sengathi amele isikhungo. “Sinxusa abafundi ukuba bahlale beqaphe ngelokhozi bangahambe bekholwa iyo yonke imininingwane abatshelwa ngayo,” kufundeka isitatimende. Isikhungo sithe ikhasi laso le-facebook elisemthethweni lithi:https://www.facebook.com UniversityOfSouth/Afrcia, ele-Twitter lithi:https://twitter.com/unisa.