UMCULI kamaskandi uKhuzani “Indlamlenze” Mpungose ucacisa ngezinsolo zokuthi uthwele ngamatotolozi ezingane awaphakela inyoka. Ngeledlule Isolezwe ngeSonto libike ngalezi zinsolo ezivezwe yiGcokama Elisha engomeni yalo yakamuva iDog Style laphinde laziqinisekisa ngesikhathi lifonelwa. UKhuzani uthe ayikho le nto ebishiwo yiGcokama ukuthi uthwele. “Belizama ukumaketha ingoma yalo ngami. Abaculi bakamaskandi basho noma yini ngabanye ukuze kumaketheke umculo wabo. Ngiyavuma ngiyinxusa lomkhankaso woMnyango wezeMpilo wokugqugquzela abesilisa ukuthi basoke kodwa angibi khona uma sebesokwa. Angazi nokuthi ayiswaphi amajwabu amatotolozi lawa akhuluma ngawo,” kusho uKhuzani. Uqhube wathi naye wake wacula ngeGcokama, eveza ukuthi lilala nomahosha, okwakuyinto ayeyizwe ngabantu nokuthi licwila kakhulu ezinkambeni zikaFaro nakho ayekuzwe kushiwo. Uthe ngendlela elimthuke ngayo Igcokama akakholwa ukuthi le nto ingashiwo umuntu ophilile emqondweni. “Kuzomele abaholi bezwe nodokotela baxhumane neGcokama, selihanjelwa wumqondo. Inkinga yalo ukuthi ngiyalihlula ngakho konke, manje selifuna into ezodicilela phansi isithunzi sami. Lizamile nokuphazamisa umcimbi wami, lahluleka. Manje selibona kungcono ukuthi lingethuke. Kwakhona ukuthi umuntu asho into engcole kanje ngomlomo akukhombi inhlanzeko nokuzithanda. Akumele libizwe ngeGcokama Elisha. Kuzomele libizwe ngeDixa Elisha mina ngibe yiGcokama ngoba ngihlanzekile kunalo,” kuqhuba uKhuzani. Uthe uma linenkinga ngalokho kumele liqondane naye lingabafaki abalandeli bakhe empini yabo njengoba kuthiwa lenze emcimbini weNdidane, eMsinga, lixosha abalandeli bakhe. UKhuzani ubuye wacacisa ukuthi akulona Igcokama elamsiza ukuthi abe yinxusa leJonathan D njengoba lisho njalo ngeledlule. “Umuntu owayesebenzisana nabakwaCutty, uMatshitshi Manyathi. Kwakuthiwe kumele athole uMjikijelwa ukuthi abe yinxusa leCutty bese mina noShwi noMtekhala sibe ngamanxusa eJonathan D. "Inkinga kwaba ukuthi uManyathi wayenezinamba zeGcokama, wacela ukuthi limtholele uMjikijelwa. Igcokama labuya lathi uMjikijelwa unqabile uthe ngeke abe yinxusa lelebuli yezingane, iCutty, limqambela amanga, kwase kuthathwa lona esikhundleni sikaMjikijelwa,” isho kanje Indlamlenze.