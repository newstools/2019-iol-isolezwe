IPHOYISA likaMasipala weTheku libhaxabulwe amanye amaphoyisa alithole licula amaculo omzabalazo endaweni yobumnandi Okhahlamba Lounge, eNdwedwe, ngeledlule. U-Inspector Sifiso Shangase (48) uvulele icala lokushaya amaphoyisa eSAPS athi amshaye amlimaza ngesikhathi ezipholele namaqabane akhe. Uthe lawa maphoyisa afike ngenqwaba yamaveni ezosesha kule ndawo, ashaqa notshwala. Uqhube wathi konakale ukuthi ayochitha amanzi ehamba ecula iculo lomzabalazo elithi “Akalalanga uguqe ngamadolo.” Elinye lamaphoyisa uthe liqonde kuye lamgxavuna, lathi usabisa ngokuguqisa amaphoyisa. “Afika namanye amaphoyisa ayengayifakile imifaniswano, angishaya ngezimpama, aze angigxoba. Abantu babelokhu bebuzile ukuthi ngishaywelani. Bangibopha izandla bangivalela evenini yamaphoyisa. Bathi ngiphazamisa ukusebenza kwamaphoyisa,” kusho uShangase. Uthe eminyakeni engu-25 eyiphoyisa uyaqala ukwehlelwa into efana nalena. Uqhube wathi uzithulele nje, wangawatshela lama phoyisa ambophile ukuthi naye uyiphoyisa. “Kwaze kwasiza ukufika komunye umngani wami owabatshela ukuthi nami ngiyiphoyisa. Bangidedela bathi angiye emtholampilo ngoba ngilimele. Nakhona esiteshini baqhubeka bangishaya ngezimpama ngaze ngaphuma igazi emakhaleni. Babecasulwa ukuthi ngiyabuza ukuthi ngishayelwani nokuthi ngifuna iselula yami elahleke ngesikhathi bengibopha,” kusho uShangase. Isihlobo sikaShangase, uMnuz Nkosi Cele (40), sithe bafuna incazelo yokuthi amaphoyisa ayemshayelani uShangase. “Ngafika Okhahlamba amaphoyisa esamshaya. Angazi ukuthi wayeshayelwani. Ngalandela ngemuva eseboshiwe ukuyothatha ukhiye wemoto yakhe eyayisele ngemuva. Ngafika esiteshini ekhala kuzwakala ukuthi uyashaywa,” kusho uCele. Uthe elinye iphoyisa lathi bamshayela ukuthi ukhuluma ukweyisa yize naye eyiphoyisa. Uveze ukuthi uShangase akasiye umuntu oyisixhwanguxhwangu noma onochuku okwenza ukuthi badideke ukuthi wayeshayelwani. Okhulumela amaphoyisa KwaZulu-Natal uColonel Thembeka Mbele, uthe amaphoyisa aseNdwedwe aphenya icala lokushaya umuntu ngemuva kokuthi owesilisa eshaywe amadoda angaziwa. UShangase uthe uyaxakeka uma kuthiwa ushaywe amadoda angaziwa yize ashaywa ngisho esiteshini samaphoyisa ngaphakathi.