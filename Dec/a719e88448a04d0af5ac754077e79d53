Zingaphezu kuka-300 izindlu ezicekeleke phansi esifundeni iHarry Gwala ngoLwesibili olwedlule. UNgqongqoshe woMnyango wezokuBusa nokuBambisana noBuholi boMdabu KwaZulu-Natal, uMnuz Sipho Hlomuka, uhambele imindeni ekhahlamezekile e-Ibisi, eMzimkhulu lapho ememezele khona ukuthi imindeni izonikelelwa ngezimpahla zokwakha. UNgqongqoshe woMnyango wezokuThuthukiswa koMphakathi, uNkk Nonhlanhla Khoza obehambisana neNhloko yoMnyango ebambile uMnuz Sbu Ngubane, bahambele eBuhlebezwe. UNkk Peggy Nkonyeni onguNgqongqoshe wezokuHlaliswa Kwabantu neMisebenzi yoMphakathi, uhambele kuMasipala iDr Nkosazane Dlamini-Zuma. UNkk Khoza uphinde wavakashela umndeni wakwaShange okushone kuwo owesilisa, isidumbu sakhe sitholakale edamini eXobho. UNgubane uthe kungenzeka ukuthi ukuminza kwalo wesilisa kuhlobene nemvula ebihlasele kule ndawo. “Kuthiwa umufi wayevakashele ezihlotsheni, kwaphela usuku engabuyi. Umndeni wabikela amaphoyisa, isidumbu sakhe saze satholakala ngesonto eledlule edamini. Kungenzeka ukuthi lesi sigameko sidalwe wukugcwala kwemifula namadamu.” Mayelana nokuvakashela eminye imindeni ekhahlanyezwe yimvula, uthe bayinikelele ngokudla nezingubo zokulala. Uthe bathumele osonhlalakahle ngokushesha emuva kwemvula ehlasele ngaphambi kukaKhisimusi. Uveze ukuthi imindeni inikelelwe ngokwezidingo zayo. “Lusazoqhubeka uhlelo lokusiza imindeni ekhahlamezekile. Ngesikhathi sihambele imindeni silivezile ithimba elizosiza. Okwamanje abakhahlamezekile baqoqiwe ngokusizwa yikhansela, babekwa komakhelwane,” echaza. UNkk Rose Mciza ongomunye wabanikelelwe Mzimkhulu, uthe wapheshukelwa yizindlu kwasala ezinye. Uthe ukhoselise umndeni onamalungu ayisishiyagalolunye, opheshukelwe umuzi. Kulimale impahla kwaphephuka nophahla lwesikole iMlozana Primary eMzimkhulu ngenxa yalezi zimvula nesiphepho. UHlomuka wavakashela imindeni ukuyohlola nesimo ngoKhisimusi. Emuva kwalesi sehlakalo kuphinde kwashona ababili ezigamekweni ezahlukene zokushaywa umphezulu esifundazweni. NgoLwesibili ngaphambi kukaKhisimusi kushone * -Asibonge Ngubane (6), oshaywe umphezulu eMsinga. NgoKhisimusi kushone uMsawenkosi Zulu (20), naye oshaywe umphezulu oLundi. UMsawenkosi obefunda uGrade 12 eMhloluthini High, kuthiwa wayephuma emcimbini wengoma ngesikhathi eshaywa wumphezulu. UHlomuka uthe ithimba lezinhlekelele lizohlala licuphile ukusiza uma kwenzeka kuphinde kugasela izimvula esifundazweni.