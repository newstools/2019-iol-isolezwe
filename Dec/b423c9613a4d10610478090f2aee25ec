I-AfriForum ikholwa wukuthi ukuqala uphenyo ecaleni lokubulawa kowayengunozinti weBafana Bafana ne-Orlando Pirates, uSenzo Meyiwa, kuzonika umkhombandlela ngokuthi ngubani kahlehle owamdubula. Lokhu kushiwo ngummeli wayo, * -Adv Gerrie Nel odalule amasu namaqhinga azosetshenziswa yi-AfriForum ngenhloso yokuthola isisombululo ecaleni eseligqoze iminyaka emihlanu. Encwadini ethunyelwe kuMqondisi wezokuShushiswa koMphakathi, * -Andrew Chauke, i-AfriForum icele imininingwane yophenyo oselwenziwe ukuze iphoqe ababekhona mhlazane kubulawa uMeyiwa ukuthi bathule ubufakazi. UNel uthe izimpendulo ngokwenzeka zisebantwini abayisishiyagalombili ababesendlini okwabulawa kuyona uMeyiwa. “Kusukela sithathe leli cala ngenyanga edlule, sesihlome imibuzo ofakazi abaningi, okukhona kubo nababengamaphoyisa, okusiholele ekutheni sikholwe wukuthi uma singahloma ngemibuzo abantu ababekhona ngobusuku besigameko kuzovela ukuthi wubani owadubula,” kusho uNel. “Lokhu kuzosiza imantshi uma seyehlulela ukuthi wubani owabulala uMeyiwa. Siyethemba ukuthi buzokwenzeka ubulungiswa ngokuthi bagcine beboshiwe ababulali bakaMeyiwa,” kusho uNel. Umfowabo kaMeyiwa, uMnuz Sifiso Meyiwa ukujabulele osekwenziwe i-AfriForum emndenini wakhe, wathi uyethemba ukuthi kuzobasondeza ekutheni kuvele ukuthi wabulawa wubani umfowabo. Kusolwa ukuthi oyedwa wabayisikhombisa ababesemzini kanina kaKelly Khumalo oseVosloorus ngesikhathi kwenzeka isigameko ngo-2014, nguyena owadubula uMeyiwa kwase kuqanjwa amanga kwathiwa bekubanjwa inkunzi. Yize kwabikwa ukuthi uMeyiwa wadutshulwa yizigebengu ezazihlomile kodwa kuthiwa wadutshulwa emuva kokungenela elamulela udadewabo kaKelly, uZandi kowayeyisoka lakhe, uLongwe Twala ngesikhathi bexabana.