Leli qembu lifuna bajeziswe kanzima abasebenzi abawaka abantu abahola imali yempesheni neyesondlo sabantwana. Lokhu kulandela ukuvela kwezimenenja ezimbili zaseposini enkantolo yamacala aphathelene nezimali eThekwini kuleli sonto ngecala lokukhwabanisela iSassa ONksz Nokuphiwa Gcwensa (29) noNothando Magwaza (44) baboshwe besemakubo ngesonto eledlule. Esitatimendeni esithunyelelwe abezindaba yi-IFP, sithe ukwebiwa kwemali yabantu abahluphekayo zinyanga zonke kumele kuhlangatshezwe yisigwebo esinzima. “Imindeni eminingi iphila ngale mali kodwa uma kunomuntu oyebayo usuke efuna ukubona le mindeni ifa kancane kancane. Kunezinkumbi zabantu abaphila ngokudla amaphilisi abangeke bakwazi ukuwaphuza ngaphandle kokudla. Kungalesi sizathu sithi, ukwebiwa kwemali yesibonelelo sikahulumeni kufana ncamashi necala lokuzama ukubulala,” kusho i-IFP. Inxenxe izinkantolo ukuthi zingabaniki ibheyili kodwa zibagixabeze ngezigwebo ezinzima labo basebenzi abalahlwa ngamacala okukhwabanisa futhi bangawutholi ushwele. “Lolu phenyo luzothumela umyalezo oshubile wokuthi labo abathatha ngozwane imali yabampofu bayasuswa emphakathini. Sifuna kube nocwaningo mayelana nempilo ephilwa yizimenenja eziphezulu zaseposini ngenhloso yokunqanda abantu abazicebisa ngemali okungeyona eyabo. La bantu akumele babe novalo lokuthi kubhekwe impilo abayiphilayo uma kungekho abakufihlayo,” kusho i-IFP.