LIZOWUDLELA ejele uKhisimusi isoka eliyiphoyisa elisolwa ngokudubula libulale ilungu lekomiti le-ANC Youth League KwaZulu-Natal entathakusa yangoLwesibili. Umsolwa oneminyaka engu-31, obethandana nomufi uNksz Sindisiwe Ndlovu (34), uvele kafushane eNkantolo yeMantshi yaseNew Hanover ngoLwesithathu icala lahlehliselwa uDisemba 27 ukuze afake isicelo sebheyili. Inkantolo ibigcwele phama kanti bekukhona neMeya yaseMsunduzi, uMnuz Mzi Thebolla, iMeya yaseMshwathi uMnuz Godfrey Zondi, osopolitiki namalungu omphakathi. Ngaphandle kwenkantolo bekugcwele amalungu e-ANCYL abebhikisha abewudluphe uphelele umfaniswno we-ANC ephethe izingqwembe ebezinemibhalo ebigxibha umsolwa abafuna enganikwa ibheyili. Eminye yale mibhalo ilwa nodlame olubhekiswe kwabesifazane nezingane. Ekhuluma namalungu e-ANCYL ngaphandle kwenkantolo emuva kwecala, uZondi uthe akanganikwa ibheyili umbulali kaSindi ambize ngosikhotheni. UZondi uthe bebesenkantolo ngenhloso yokuzokhalisana nomndeni wakwaNdlovu oshonelwe indodakazi yawo. Uthe kumele abolele ejele umbulali amchaze njengomuntu “okuthiwa wazi umthetho”. “Lokhu okwenzekile kwenzeke ngesikhahi esibi. Siphuma nje ezinsukwini ezingu-16 zokulwa nokuhlukunyezwa kwabesifazane nezingane. Bese kuthi umuntu okuthiwa wazi umthetho uyiphoyisa ukwazi ukukhipha umphefumulo. Sizothemba banike uma sesazi abantwana bethu, odadewethu nomama bethu sebebulawa abantu bomthetho? Yingakho sithi akabolele ejele umbulali,” kusho uZondi. Uqhube ngokuthi ngosuku lokulalelwa kwesicelo sebheyili sikamsola kuzoba nezokuthutha umphakathi ozoba usenkantolo uzokweseka umndeni. Namhlanje kuzoba nenkozo yesikhumbuzo kaNksz Zondi ehholo lomphakathi eLindokuhle.