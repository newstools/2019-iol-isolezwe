USimunye Ntombela (15) obefunda uGrade 9 eKhethokuhle High khona eMatendeni kuthiwa usuke kubo ethunywe ngunina imali abeyoyinika owesifazane wasendaweni. Kusolwa ukuthi akafikanga emzini abethunywe kuwo, utholakale ngakusasa eshonile, eduze kwesidumbu sakhe kunezimbokodo zamatshe okusolwa ukuthi ugandaywe ngazo. Unina kamufi uNkk Nkosikhona Ntombela obekungavumi nokuthi akhulume, uthe ubemthume kwaG eNtuzuma ekuseni ngabo 7 ngoLwesine. Wabona kuhamba isikhathi engabuyi wase eya emzini abemthume kuwo watshelwa ukuthi umama abemthume kuye akekho. “USimunye uyingane esheshayo uma ithunyiwe. Ngaqala ukwethuka uma ngibona kuphela amahora amabili engabuyi. Ngabona ukuthi kungcono ngiye kumama ebengimthume kuye. Ngafika kwakhe indodana yakhe yathi ivuke engekho ayazi ukuthi uyephi. Ngasuka lapho ngaya kumama omhlolayo ngiyofuna izinombolo zomngani wakhe. Ngamfonela walandula washo futhi ukuthi ngeke uSimunye ahambe engashongo ukuthi uyaphi kusho ukuthi kukhona okubi okumvelele.” Uqhube wathi baphuma inqina namalungu omphakathi behamba bembheka kwaba nhlanga zimuka nomoya. Emaphoyiseni kwathiwa akalinde kuze kuphele amahora angu-24. “Icala livulwe ngivele sengibona ukuthi kukhona okungahambi kahle ngomntanami, akakaze alahleke ekhaya. Uma ehamba ubesho ukuthi uyaphi,” ekhala. Akathandanga ukuveza ukuthi ubeyokwenzani lapho ebethunywe khona uthe ubemthumile kodwa Isolezwe lithole ngomthombo walo ukuthi ubehambise imali. “Kuyacaca ukuthi omenzakalisile uyamazi ngoba isidumbu sakhe sitholakale emhosheni ongekude kakhulu nalapha ekhaya. Umuntu wakude ubengeke azi ukuthi kunomhosha. Mhlawumbe ubone ukuthi uma engambulali uzomdalula. Kubonakala sengathi udlwenguliwe kodwa sisalinde imiphumela. UCaptain Nqobile Gwala okhulumela amaphoyisa KwaZulu-Natal, uthe kuvulwe icala lokubulala eNanda kulandela ukutholakala kwesidumbu sentombazane eneminyaka ewu-15, eNewtown A. Uthe akukaboshwa muntu, amaphoyisa ayaphenya.