Isalukazi esingeke sidalulwe njengoba sidlwenguliwe ngoLwesine, ngeledlule kade silele emzini waso, siphaphame sekukhona umuntu esingamazi endlini. Ngokuthola kweSolezwe, umsolwa ube esesibopha izandla nezinyawo wasidlwengula ubusuku bonke. Ekuseni umsolwa kuthiwa uthathe igilosa, okubalwa nenyama ebisefrijini wahamba nakho. Umthombo osondelene necala, ongathandanga ukudalulwa uthe isalukazi sisale singenalutho futhi silimele njengoba sidlwengulwe ngesihluku. Isolezwe lithole ukuthi isalukazi siphuthunyiswe esibhedlela emva kwesigameko. Okhulumela amaphoyisa KwaZulu-Natal, uCaptain Nqobile Gwala, usiqinisekisile isigameko wathi basamthungatha umdlwenguli. “Kuvulwe amacala okubamba inkunzi nelokudlwengulwa, esiteshini saseMid Illovo. Idokoko liyiswe ophikweni oluphenya amacala athinta udlame lomndeni, ukuvikelwa kwezingane namacala ezocansi ePlessislaer, ukuze aphenye.” Amaphoyisa anxuse abangaba nolwazi ngokuhlaselwa kwesalukazi ukuba balethe ulwazi kunoma yisiphi isiteshi samaphoyisa. Kuvele ukuthi isalukazi sihlala sodwa emzini waso.