Udizili uzonyuka ngo-9 cents ilitha. Upharafini uzonyuka ngo-5 cents ilitha ngokusho kwaboMnyango wezaMandla. Lezi zindaba zimenyezelwe ngoMgqibelo, aboMnyango wezaMandla bathe uphethroli wehliswa yizigameko ezenzeka ezimakethe zomhlaba nokudlondlobala kweRandi uma liqhathaniswa neDollar lase-United States. USolwazi Bonke Dumisa oyisazi somnotho nezomthetho uthe iRandi likhombisa ukudlondlobala uma liqhathaniswa nesimo ebelikulo ezinyangeni ezintathu ezidlule. Uthe yizindaba ezinhle lezi ngoba zisho ukuthi uhwebo luzohamba kahle eNingizimu Afrika. Mayelana nokwehla kukaphethroli uDumisa uthe kuzokwehla umthwalo kubashayeli bezimoto ezithela uphethroli ngoba ubunyuke ngo-22 cents ngoDisemba kodwa udizili wehla ngo-15 cents. Upharafini wona ubuwehle ngo-24 cents. Khonamanjalo uMnuz Neil Roets oyisikhulu esiphezulu senkampani esiza abanezikweletu iDebt Rescue ugqugquzele abantu ukuthi bangakhithizi izinto ezingenasidingo njengoba sekuphela amahholidi. Uthe abantu abakhumbule ukuthi uJanuwari ukhona kusafanele bakhokhele izingane imali yesikole nabo babuyele emsebenzini, abanye bazodinga imali kaphethroli noma imali yokugibela uma bengenazo izimoto.