Okhulumela amaphoyisa KwaZulu-Natal, uBrigadier Jay Naicker, uthe amaphoyisa aseMangwe abesebenza eNgodini ngesikhathi encinzwa indlebe mayelana nendoda obekuthiwe inesibhamu esingekho emthethweni. “Amaphoyisa abe esenikela emzini obekuthiwe indoda ihleli kuwo. Aphenya, athola isibhamu esingekho emthethweni nezinhlamvu eziwu-13,” kusho yena. Uthe ucwaningo lwesikhashana luveza ukuthi isibhamu sisetshenziswe emacaleni ayisithupha okubulala enzeke eMangwe phakathi kuka-2017 kuya ku-2018. Sibuye sasetshenziselwa amanye amacala okubulala amathathu enzeke e-Elandslaagte, Jeppe naseMoffotview. Amaphoyisa asazoqhubeka aphenye ukuthi awekho yini amanye amacala indoda ethinteka kuwo abikwe esiteshini eMangwe. UMnuz Nowa Dlangalala oyikhansela nenduna yenkosi uthe uzwile ukuthi kuboshwe indoda okuthiwa ithinteka emacaleni okubulala enzeke kule ndawo. “Kuyajabulisa ukuboshwa komuntu okuthiwa weyamaniswa namacala okubulala ebesilokhu sikhala ngokuthi akuboshwa muntu ngawo. Okwamanje asikazi ukuthi yimaphi amacala athinteka kuwo kodwa ukuboshwa komuntu ngamacala okubulala kuyasijabulisa. Ngisazothintana namaphoyisa ngithole ukuthi yimaphi la macala athinteka kuwo,” kusho uDlangalala. UKhomishana wamaphoyisa KwaZulu-Natal, uLt General Khombinkosi Jula, uthe amaphoyisa azoqhubeka nokusebenza kanzima ukuze aqinisekise ukuthi umphakathi uphephile.