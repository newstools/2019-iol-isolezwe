Engxoxweni neSolezwe izolo, uShezi uthe ziningi izinkinga abazifice esikhungweni ezinye zazo asebeqalile ukuzixazulula. “Sifike lapha kunenkinga yokuxega kwezokuphepha, obekubeka engcupheni impilo yeziguli, njengamanje sesifake onogada ukwenza isiqiniseko sokuthi isikhungo sethu siphephile,” kusho uShezi. Uthe enye into asebeyisukumelile wukuqasha osonhlalakahle nabahlengikazi. “Phambilini bekusetshenziswa abantu abangenazo izicucu zobuhlengikazi, besiza iziguli, benza namaphutha njengoba kukhona amacala lapho kushone khona iziguli ngendlela engaqondakali, kwavela ukuthi zathatha imithi engafanele noma ziyisebenzisa ngokweqile,” kusho uShezi. Uthe abahlengikazi ababaqashile bazosebenza emagatsheni abo angu-27. UShezi uthe bazimisele ngokuthi bawandise amagatsha abo ukuze kusizakale abantu kuso sonke isifundazwe. Uthe enye into abayenzile beyibhodi elisha wukuqoka isikhulu esiphezulu sesikhungo, uMnuz Lungisani Mthiyane. “Kuyasijabulisa ukuthi uMthiyane esimqokile nguyena owenze kahle kunabo bonke kwinhlolokhono futhi ungumuntu omnyama,” kusho uShezi. Uthe bayathemba ukuthi bazobambisana kahle noMthiyane ukuyisa isikhungo phambili. “Ziningi izinto esifisa ukuzenza inkinga yikona ukushoda kwenkece. Okwamanje nakuba kukhulunywa ukuthi isikhungo siyaphila yingenxa yoxhaso esiluthola eMnyangweni wezokuThuthukiswa koMphakathi nowezeMpilo. Siyafisa ukuthi noMnyango wezeMfundo ufake igxalaba,” kusho uShezi. Uthe banxusa osomabhizinisi abazimele ukuba balekelele. UShezi uthe ukuqokwa kwebhodi elisha kumele ngabe kade kwenziwa njengoba ibhodi eliphumile bese lihlale iminyaka ephakathi kuka-12 kuya ku-20. “Siyibhodi elisha siyazi ngezingqinamba ezikhona, ezinye zazo ezicishe zadicilela phansi isithunzi sezikhungo njengezinsolo zokudlwengulwa kweziguli nokushona kwazo ngendlela engaqondakali,” kusho uShezi. Uthe akhona amacala avuliwe emaphoyiseni asaphenywa mayelana nokudlwengula.