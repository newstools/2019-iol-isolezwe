USiyabonga, waKwaDukuza, uminze ngoMgqibelo emfuleni uMvoti ekade ebhukuda nabangani bakhe, kuthiwa bebedlala umdlalo okuthiwa isitimela. Kusukela ngoMgqibelo kufunwa isidumbu sakhe, nayizolo ekuseni abatshuzi babheke baze bayeka bengakasitholi. Uninakhulu kaSiyabonga, uNkk Thandi Ndlovu, izolo ekhuluma neSolezwe uthe sebekhalela ukuba kutholwe isidumbu sakhe bakwazi ukungcwaba. “Ingane ilokhu ingene emanzini ngoMgqibelo, siyazi ukuthi ayisaphili manje, okubuhlungu wukuthi nesidumbu asikho. Kunzima ukwamukela okwenzekile. Abatshuzi sebehambile namhlanje (izolo), simile nje emfuleni asazi singenzani ukuze atholakale,” kusho uNkk Ndlovu. Uthe unina womfana uNksz Nomkhosi Ndlovu, ugcine indodana yakhe idlala ngaphandle. “USiyabonga uhambe nabangani bakhe baya emfuleni unina engazi. Kuthiwa bafike babhukuda nabanye kwabe sekudlalwa umdlalo okuthiwa isitimela. Kulowo mdlalo kuthiwa nibeka izandla phezu kophambi kwakho bese nibhukuda nihamba kanjalo sengathi isitimela. USiyabonga kuthiwa ucwilile emanzini okokuqala, bamkhipha, wacwila okwesibili, bamkhipha futhi. Okwesithathu kuthiwa ungene emanzini wangabe esaphuma,” kusho uNkk Ndlovu. Uthe abanye abantwana abebebhukuda naye bagijime bayobikela unina. “Kuyibanga elide ukusuka emfuleni uya lapho unina ehlala khona. Uthe esefika emfuleni ubengasabonakali. Nabatshuzi bathwele kanzima ngenxa yokugcwala komfula futhi naphansi kunesidaka, akubonakali,” kusho uNkk Ndlovu. USiyabonga ubephasele uGrade 6 eStanger Primary. Uthe amalungu omphakathi nawo ayafisa ukusiza kodwa awazi kumele kwenzeke njani. “Sifuna kutholakale ingane kuphela nje,” kuphetha uNkk Ndlovu. Abezimo eziphuthumayo i-IPSS Medical Rescue, amaphoyisa ophiko lwezinja nophiko lwabatshuzi, babiziwe endaweni yesigameko. Esitatimendeni esikwi-Facebook abe-IPSS bathe ngenxa yesimo sezulu esingesihle nokungaboni kahle emanzini kuphoqe ukuba bakuhoxise ukuthungatha isidumbu kodwa basazoqhubeka babheke uma isimo siba ngcono. Okhulumela amaphoyisa KwaZulu-Natal uCaptain Nqobile Gwala, uthe kuvulwe icala lokulahleka komuntu esiteshini saKwaDukuza, kulandela ukuminza komfana oneminyaka engu-9. Uthe uma sekutholakala isidumbu kuzobe sekuvulwa idokodo ngokushona komuntu. 