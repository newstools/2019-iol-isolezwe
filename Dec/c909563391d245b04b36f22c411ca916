Isidumbu sikaMnuz Mbongeleni Mbatha (33), satholakala esitamukokweni, sesonakele ngoJulayi nonyaka. Umfowabo kamufi, uMnuz Mthokozisi Mbatha izolo exoxa neSolezwe, uthe abazi kumele benze njani njengoba sekuphela amakhandlela bezilile. “Sekuphele isikhathi eside sizilile silokhu sizitshela ukuthi isidumbu siyadedelwa ukuze sizokwazi ukufihla umfowethu. Okungiphatha kabi wukuthi kulokhu kuthiwa asilinde. Amaphoyisa aze angitshela ukuthi singalinda noma iminyaka emibili, ukuze kubuye imiphumela yolibofuzo. Sekuphele ngisho amakhandlela sizilile,” kusho uMbatha. UMbatha uthe ngokwazi kwakhe isidumbu satholakala ngoJulayi 13 nonyaka, wahlolelwa ulibofuzo ngoJulayi 19 nonyaka. Imiphumela kuthiwa ayikaze ibuye. Uthe umfowabo abazi ukuthi washona kanjani nokuthi kwenzakalani kuyena. “Umfowethu wayehlala yedwa, sasingazi nokuthi udukile ngakho asizange sivule icala lokulahleka kwakhe. Sabona ephephandabeni lomphakathi ukuthi amaphoyisa afuna umndeni womuntu otholakele esitamukokweni. Okwenza sasola ukuthi nguyena indlela ababechaza ngayo. Sasibona isidumbu ukuthi esakhe ngoba wayenezinwele eziphothiwe (eyi-rasta), namazinyo angenhla engekho wonke. Sabe sesiba nesiqiniseko ukuthi yilungu lethu lomndeni. Amaphoyisa athi yize kunjalo kodwa kumele kwenziwe ulibofuze njengoba isidumbu bese sonakele,” kusho uMbatha. Uthe usegqigqe kaningi emaphoyiseni aseMnambithi engalutholi usizo. “Kunalokho amaphoyisa athi sengibanga isidina ngokulokhu ngizowabelesela ngalesi sidumbu. Athi angilinde, uma ngibuza ukuthi kuze kube nini athi nawo awazi. Lokhu kusihlukumeza kakhulu njengomndeni oshonelwe,” kusho uMbatha. Okhulumela amaphoyisa KwaZulu-Natal uColonel Thembeka Mbele, usiqinisekisile lesi sigameko wathi kusalindwe imiphumela yolibofuzo. “Kwavulwa icala lokubulala esiteshini saseLadysmith kulandela ukutholakala kwesidumbu. Udaba lusaphenywa njengoba kusalindwe imiphumela yolibofuzo,” kusho uColonel Mbele.