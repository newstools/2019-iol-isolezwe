UXHAKATHISWE amaphoyisa amkhipha etekisini abeyigibele maqede ambopha owesilisa obefunwa uthuli ngecala lokubulala eRedcliffe, eVerulam. Umsolwa oneminyaka engu-23 uboshwe amaphoyisa mayelana necala lokubulawa kukaMnuz Sibusiso Ncanana (34). Okhulumela amaphoyisa KwaZulu-Natal, uBrigadier Jay Naicker, uthe ithimba lamaphoyisa belisemkhankasweni wokuthola isisombululo ngokufa kukaNcanana. “Silunywe indlebe ukuthi umsolwa uhamba ngetekisi ebisuka eThekwini isendleleni ebheke eVerulam kwabe sekuhlanganiswa ithimba lamaphoyisa. Umsolwa uboshwe ngesikhathi itekisi ingena eVerulam. Umsolwa utholwe nesibhamu ebesicishwe inombolo yaso ngesikhathi eboshwa,” kusho uNaicker. Uthe umsolwa ugcinwe esitokisini sesiteshi samaphoyisa saseVerulam, uzovela enkantolo yakule ndawo engakapheli amahora angu-48. Kusolwa ukuthi uNcanana udutshulwe ngoNovemba 30 nonyaka eRedcliffe, eVerulam. Amaphoyisa athi waphuthunyiswa esibhedlela kodwa washona ngesikhathi efika khona. UKhomishana wamaPhoyisa KwaZulu-Natal, uLieutenant Khombinkosi Jula, uncome amaphoyisa ngokubopha umsolwa. “Abaseshi bazoqinisekisa ukuthi umsolwa uyashushiswa ngamacala athweswe wona futhi kubhekwe ukuthi awekho yini manye amacala ayamaniswa nawo. Sinxenxa noma ubani onolwazi ngezigebengu ezifunwayo ukuthi athinte abeCrime Stop enombolweni ethi: 08600 10111. Sinxenxa abantu ukuthi bathole i-MySAPS app kumaselula abo khona bezosiluma indlebe ngokwenzekayo. Lezi zinhlelo zokuxhumana ziyakwazi ukuyigodla imininingwane yosinika ulwazi,” kusho uJula.