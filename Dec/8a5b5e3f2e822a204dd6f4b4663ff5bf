Lokhu kushiwo wuMqondisi ehhovisi lezokuPhepha nokuXhumana koMphakathi esifundeni iTheku, uNkk Khaladi Mbongwe, ngesikhathi kunomkhankaso wokuqwashisa ngokuhlukunyezwa kwabesifazane nezingane eMayville, eThekwini, izolo. Ubuhlelwe ngokubambisana nososeshini bamatekisi aseCato Manor, amaphoyisa asesiteshini sakhona nabezinhlangano ezehlukene. “Amalungu omphakathi iningi lawo lisebenzisa lolu hlobo lwezokuthutha ngakho uma umyalezo okhuza umkhuba unanyatheliswa kuwo wonke amatekisi ungafinyelela kubantu abaningi. Ukugqugquzelwa kokuvikelwa kwabesifazane yinto yansuku zonke akuyona nje kuphela yezinsuku eziwu-16 kuphela,” kusho uNkk Mbongwe. Uthe nakuba kuqwashiswa ngokuhlukunyezwa kwabesifazane nezingane ngenxa yokwanda kwezibalo zalolu hlobo lokuhlukumeza kodwa akhona namadoda angabagilwa bokuhlukunyezwa. “Amadoda kumele abike noma amaphoyisa ekuthatha njengehlaya uma ezobika ngokuhlukumezeka kwawo. Kumele uthathe igama lephoyisa nelesiteshi uze emahhovisini ethu ukuzobika ukuze lawo maphoyisa aqondiswe ubugwegwe ngoba akekho umuntu okuthiwa ufanelwe wukuhlukunyezwa,’’ kugcizelela uNkk Mbongwe. UMnuz Zola Mathaphela, ilungu lesigungu esiphezulu kusoseshini wamatekisi waseCato Manor, uthe ukubhukula kwabo njengezinhlangano zamatekisi kule ndawo yingoba nabo banamakhosikazi nezingane okumele bavikelwe. “Asihambisani nalokhu kuhlukunyezwa kwabantu besifazane nezingane. Okwenza sisondele thina bamatekisi wukuthi nsifuna ukuthi uma umuntu wesifazane noma ingane ihlukunyeziwe basondele kithina sibasize ngokuthi sibahambise mahhala emaphoyiseni noma emtholampilo ukuze bathole usizo kuboshwe ngokushesha izigilamkhuba,” kusho uMathaphela. UNksz Khanyi Msweli obemele uMnyango wezokuThuthukiswa koMphakathi osebenzela eCato Manor, ugcizelele ukuthi inhloso yomkhankaso ubhekiswe kwabesifazane nezingane hhayi nje phela ezinsukwini eziwu-16 zokulwa nokuhlukunyezwa kwabesifazane nezingane kodwa yinto okumele yenziwe unyaka wonke. Osomatekisi, amaphoyisa aboMnyango wezokuThuthukiswa koMphakathi basayine incwadi yokuzibophezela ekusebenzisaneni nokulwa nokuhlukunyezwa kwabesifazane nezingane. 