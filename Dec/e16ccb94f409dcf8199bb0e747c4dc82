Umsolwa waseMnini, eMgababa, ukhalelwe ngamasongo kaSigonyela ngoLwesithathu ngo-10 ebusuku ngecala lokudlwengula. Isihlobo sentombazane sikhale ngomzala waso, okungunina wengane ukuthi uvele wazithela ngabandayo. Wenqabile ukuhambisa ingane esibhedlela ukuyohlolwa ngodokotela emuva kokudalula ukuthi ibidlwengulwa iphindelela nguyise ongayizali kusukela ngonyaka odlule. “Sibabi kunina wengane ngokuveza lolu daba njengoba ethi sihlukumeze ingane yakhe ngesenzo sethu. Ize yahanjiswa ngugogo wayo esibhedlela ngoba unina ethe ngeke ahambe ngoba kunezingane okumele asale nazo endlini,” kusho isihlobo esingeke sidalulwe. Isihlobo sithe sibikele abadala emndenini emuva kokuzwa izingane ezincane emndeni zilukhulumela phansi lolu daba. “Sisola ukuthi unina wengane ubazi ngokudlwengulwa kwengane kodwa efihla. Umzala obehlala nonina wengane edlwenguliwe uthi wabuzwa yilo wesifazane ukuthi angathini uma kuthiwa uhlangabezana nesimo lapho isoka lakhe (likamzala) lidlwengula ingane yakhe (kamzala). Kuyasolisa uma ulalela lo mbuzo nokuzithela kwakhe ngabandayo ukuyisa ingane esibhedlela,” kusho isihlobo. Isihlobo sithe unina wengane uhlala nesoka nezingane zabo ezine nangayizali endlini yomxhaso. Lesi sihlobo sithe baphatheke kabuhlungu bengumndeni ngalesi sigameko futhi ingane ikhombisa izimpawu zokudideka emqondweni. “Ingane iphazamiseke ngomqondo uyizwa noma ukhuluma nayo. Isitshele ukuthi kusukela ngonyaka odlule inukubezwa ngokocansi nguyise ongayizali. Umsolwa umuntu othulayo ongamphikela ezenzweni zobugebengu. Sifuna anganikwa ibheyili kodwa anikwe isigwebo esiqinile.” Okhulumela amaphoyisa esifundazweni uColonel Thembeka Mbele ukuqinisekisile ukuthi amaphoyisa asesiteshini saseManzimtoti ngoLwesithathu avule icala lokudlwengula. UColonel Mbele uthe idokodo selidluliselwa esiteshini samaphoyisa eMlaza ophikweni olubhekele amacala odlame emndenini, ukuvikelwa kwezingane nokuhlukunyezwa ngokocansi ukuze kuqhutshekwe nophenyo.