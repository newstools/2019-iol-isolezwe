Lo mcimbi uzoba ngeSonto esakhiweni sebandla khona kwaSanti. Leli bandla eliholwa nguFata Siyabonga Mfayela lingelinye lamabandla amadala KwaZulu-Natal. Liqanjwe ngomsunguli ongumholi walo wokuqala * - Abbot Francis Wendelin Pfanner njengoba lasungulwa ngo-1892. Indawo yakwaSanti ibizwa ngegama laleli bandla. UMnuz Sibusiso Mhlongo, ongusihlalo womkhandlu owengamele leli bandla, uthe yize leli bandla liqeda iminyaka engu-127 laba khona kodwa lizobe ligubha engu-125. “Kuningi okuzobe kukhulunywa ngakho okungumlando omuhle webandla. Ukufika kwaleli bandla kule ndawo kwaba wusizo olukhulu ebantwini abayakhele njengoba lakwazi ukunqinda amandla uhulumeni wobandlululo ekususeni izakhamizi aziyise kwenye indawo kwazise zabe sezinikezwe ubunikazi bezindawo yilona ibandla,” kusho uMhlongo. Uthe lo mgubho uzobe uyingqayizivele njengoba kuzobe kungokokuqala ibandla ligubha umcimbi owulolu hlobo. Phakathi kwezicukuthwane okulindeleke ukuthi zihambele lo mcimbi, kukhona uDkt Protas Madlala oyisishoshovu esasilwela amalungelo abantu ngesikhathi sobandlululo nobesesigungwini esilawula ibandla ngeminyaka yango-1980. UMadlala usanda kuhlonishwa ngeziqu zobudokotela emkhakheni weSocial Science, yinyuvesi yaKwaZulu-Natal. UMhlongo uthe abazohambela lo mcimbi bazothola kabanzi ngomlando waleli bandla.