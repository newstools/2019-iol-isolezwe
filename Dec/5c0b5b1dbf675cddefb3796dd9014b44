Laba abane, oHarry Johannes Knoesen, Eric Abrams, Errol Abrams noNkk Riana Heymans, bavele okokuqala eNkantolo yaseMiddelburg izolo. O-Ebrams abandawonye. Laba abane babhekene necala lokuhlela ukubhubhisa izindawo ezehlukene zakuleli okubalwa izikhumulo zezindiza, inxanxathela yezitolo, izakhiwo zikahulumeni nasezindaweni eziyimijondolo. Laba kuthiwa bebeqhutshwa inzondo yabantu abamnyama, base behlela ukuhlasela. Kuthiwa kutholakale nezikhali eziyingozi ngesikhathi beboshwa. Uma laba belahlwa ngamacala kungenzeka bagwetshwe odilikajele ngezenzo zabo. Laba bamataniswa nenhlangano yamakholwa iNational Christian Resistance Movement, okusolwa ukuthi isebenzisana nabashokobezi. Umsunguli wale nhlangono okuthiwa wayesebenza emasosheni aphinde abe umfundisi uboshwe ngoLwesine. Laba abanye abathathu baboshwe ngeSonto. Khonamanjalo amaphoyisa aseKapa azama ukuthola ababulale ummeli izolo ekuseni odutshulwe abantu abangaziwa ephuma esikole. Lo mmeli udutshulwe eMitchells Plain.