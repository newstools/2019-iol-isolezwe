Lezi kungezinye zezinhlelo ezivezwe wuMasipala weTheku ezihambisana namalungiselelo amaholidi kaKhisimusi. Lezi zindawo okukhona ekuMansel ngaseDurban Station naseCity View Centre, kuthiwa azizovulwa ngamaholidi kuphela kodwa sekuzoba yikhaya lalabo abangenazo izindawo zokuhlala. Okhulumela uMasipala weTheku uMnuz Msawakhe Mayisela, uthe lolu wuhlelo oluholwa yiPhini leMeya uNkk Belinda Scott nophiko lakwaSafer Cities. “Asizogcina ngokubanika indawo yokuhlala, sizobacija ngamakhono. Imibiko ithi basazoqhubeka abantu bangene kuleli, abanye abangenazo izihlobo abazohlala kuzo. SiwuMasipala onakekelayo nobuyisa isithunzi kubantu.” UMayisela unxuse osomabhizinisi nezinkampani ezizimele ukuthi zisize kulezi zinhlelo. Lezi zindawo okuthiwa zixhaswe yibhange lakwaFNB, kuthiwa zizogadwa ngamaphoyisa. UMnuz Mxolisi Kaunda oyiMeya yeTheku, ukhulume ngalezi zinhlelo izolo eDurban Exhibition Centre. “Kumele sisebenzisane nazo zonke izinhlaka zomphakathi ukuze izivakashi zethu ziphephe. Sinxusa wonke amalungu omphakathi abambisane nabezomthetho abazoqapha isimo ngamaholidi,” kusho uKaunda. Uthe usuqalile ukwenyuka umthamo wezimoto ezingena eThekwini, wagcizelela ukuthi izinhlelo zokuphepha zizoqhubeka kuze kuvulwe izikole ngoJanuwari. Kulezi zinhlelo kubalwa ukugwema ukugcwala emabhishi, ukwehlisa isiminyaminya emgwaqweni nokugwema ukulahleka kwezingane. Uxwayise abashayeli ukuthi baziphathe kahle ngoba kuzobe kunezivimbamgwaqo nxazonke, ukubheka abaphula umthetho. Unxuse nabezokushushiswa kwabantu ukuthi amacala ezivakashi asetshenzwe ngokushesha. Nakhu okunye okuyingxenye yezinhlelo: * Bangu-50 abazobekwa ukugada emabhishi, nabangu-50 abazogada kuma-swimming pool. * Kukhishwe amabhande angu-250 000 azobhalwa imininingwane yezingane ezivakasha ebhishi. * Bangu-28 abazogada izingane ezidukile kusukela ngo-6 ekuseni kuya ku-6 ntambama nsuku zonke. * Bangu-75 abaqashwe ngokugcwele abazohlanza izindawo zomphakathi, bangu-60 abayitoho. * Bangu-104 abazobhekana nokuhlanza amabhishi nabangu-510 abaqoqa udoti. * Kuzoba namabhasi athutha abasuka enkabeni yedolobha beya emabhishi.         