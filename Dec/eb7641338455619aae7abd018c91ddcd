AMAPHOYISA abhadame amadoda amane okuthiwa abezenza osonkontileka kanti asika amakhebuli akwaTelkom ePhoenix. Okhulumela amaphoyisa KwaZulu-Natal, uBrigadier Jay Naicker, uthe amaphoyisa abeqhuba umkhankaso wawo olwa nobugebengu ngasemgwaqweni uR102 ngesikhathi ezithela kula madoda. “La madoda, abezenza osonkontileka, abematasa emba phansi. Amaphoyisa asondele ngenhloso yokubhekisisa abekwenza athola umgodi obekuvele amakhebuli akwaTelkom abesesikiwe,” kusho uNaicker. Lesi sigameko senzeke ngoLwesihlanu ebusuku. UNaicker uthe kusolakala ukuthi la madoda abhadanywe amaphoyisa esezodonsa amakhebuli awakhiphe emgodini. Abasolwa abaneminyaka ephakathi kuka-27 no-37 baboshelwe icala lokucekela phansi ingqalasizinda. Kulindeleke bavele eNkantolo yeMantshi yaseVerulam namhlanje. UKhomishana wamaPhoyisa KwaZulu-Natal, uLt General Khombinkosi Jula, uthe kunomthelela omubi ekuhlinzekweni kwabantu ngezidingo zabo ukwebiwa kwamakhebuli. “Sizoqhubeka nokuthwalisa kanzima labo abaphazamisa ukuhlinzekwa kwabantu ngezidingongqangi ngokweba amakhebuli. Sizoqinisekisa ukuthi bayaboshwa,” kusho uJula. Kwenzeka lokhu nje, uMasipala weTheku usanda kuveza ukuthi ulahlekelwa wuR60 million njalo ngonyaka ngenxa yokwebiwa kwamakhebuli kagesi ezindaweni ezehlukene. Emasontweni amabili edlule, abantu baseNanda basole uMasipala weTheku ngokuhudula izinyawo uma kuphele ugesi emalokishini nokusukumela phezulu uma uphele eMhlanga. UMnuz Msawakhe Mayisela, okhulumela uMasipala weTheku, uthe akusilo iqiniso ukuthi umasipala uhudula izinyawo uma kufanele ulungise izinkinga ngoba usukumela phezulu noma ngabe inkinga ikuyiphi indawo. Uthe eNanda amasela anqamule amakhebuli awu-3km ngobusuku obubodwa ngenyanga eyedlule okusho ukuthi kwebiwe amakhebuli amaningi kakhulu kunalawo avamise ukwebiwa. UMayisela ucele abantu ukuthi babike izigebengu ezeba amakhebuli ku-080 131 3111. Uphethe ngokucela umphakathi ukuthi wehlise umoya uma kuphele ugesi, uthinte umasipala ukuze uzowulungisa.