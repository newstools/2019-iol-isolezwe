Isangoma sezulu kwaSA Weather Service, uMnuz Mkhushulwa Msimang ngesikhathi ekhuluma naleli phephandaba, uthe yize kuzoba nezimvula kusona sonke isifundazwe ikakhulu ngezikhathi zantambama kusukela namuhla, kodwa asikho isexwayiso sesimo sezulu esinobungozi esikhishiwe okwamanje. “Abantu bangakhululeka ngezikhathi zasemini benze imisebenzi yabo isimo sezulu ngeke siphazamise. Azoba khona amathuba emvula ahambisana nokuduma njalo ngezikhathi zantambama,” kusho uMsimang. Emasontweni amabili adlule izulu ebeliyidliva isonto lonke ezingxenyeni zakulesi sifundazwe, ligcine liletha itwetwe emphakathini njengoba ligcine lidlula nemiphefumulo yabantu abathathu kwalimala abayisithupha eNanda, eThekwini, okukhona phakathi kwabo nomfundi ona-11 oshone ngesikhathi udonga lwendlu yakubo ludilikela kuye. Umndeni ubuqoqene ndawonye ubuka uhlelo kwithelevishini.