EMINYAKENI eyedlule emakhaya bekuvame ukuphazamiseka kokufunda ngenxa yezimpi zezigodi ebezisuka emicimbini yomphakathi kodwa sekunezimpi zezigodi esezidalwa yingxabano yabafundi esuke isuswe wumbango wezintombi esikoleni. Seziziningi izigameko lapho kubhuqabhuqana khona abantu bezigodi ezehlukahlukene emuva kwengxabano yabafundi ababange intombi abafunda nayo. Ezehlakalweni esezike zabikwa emithonjeni yezindaba, kubalwa eyempi ebisoZwathini neyaseHarding lapho kugcine sekulwa izigodi ngenxa yombango ofanayo. Sike saba manzonzo isimo eZiyendane, eMandeni ngenxa yempi yezigodi ephazamise ukubhalwa kwezivivinyo zabafundi zokuphela konyaka. Le mpi yayiphakathi kwabafundi baseMbuyiselo High kuyona le ndawo kodwa abadabuka ngaphansi kwezigodi ezimbili okungesakwaMhlongo nesakwaBiyela. Izigodi ezibambene ngezihluthu ngesaseMdudu (koMhlongo) nesaseMakhumi (koBiyela), kubikwa ukuthi le mpi iqale ngo-2015 lapho bekukhuzwa khona ithule kodwa ngo-Agasti nonyaka ifane nomlilo okhwezelwa ngophethroli. Lo mkhuba wokulwa kwabafundi kubangwa intombi awenzeki emakhaya kuphela kodwa nasemadolobheni uyenzeka. Isikole saseBenoni, iCrystal Park High, samisa abafundi besifazane abahlanu emuva kokusabalala kwe-video ehlasela uzakwabo oneminyaka enwu-14 futhi owayenza uGrade 9 ngoba kubangwa umfana. Kunabafundi ababili basesikoleni samabanga aphezulu saseKempton Park, nabo ababonakala kwi-video betholana phezulu bebanga umfundi wesifazane. Kuke kwaphuthunyiswa esibhedlela abafundi abangu-50 kukubi, emuva kwempi eyayiphakathi kwabafundi baseMbale Secondary nabaseMbale High. Kwaze kwalekelela ukungenela kwamaphoyisa isimo sesisimbi kakhulu. Umfundi kaGrade 12, eDiepdale Secondary eSoweto, wagwazwa amanxeba angu-8 nguzakwabo kubangwa uzakwabo. Kuke kwaqubuka enye impi yezigodi eMkhanyakude, neyagcina ikhiphe isidumbu esikoleni kwaphazamiseka ukufunda nokufundisa kulwa abafundi abaqhamuka ezigodini ezimbili. Le mpi yashiya enkundleni uJabulani Nxumalo (21) waseMakhoba owayefunda ePhiwamandla High, eMtubatuba. Kwalwa amaqembu amabili esikoleni futhi kwaze kwagcina sekulwa isigodi saseMakhoba nesaseNdumbini. UNobhala weSadtu KwaZulu-Natal, uNksz Nomarashiya Caluza, uthe kunzima ukunqanda lezi zimpi ezikoleni. “Abantu abangabamba elikhulu iqhaza ukuxazulula le nkinga ngabazali nomphakathi ngoba yibo abangatshela kabanzi abafundi ngendaba yezintombi. Kothisha kunzima ngenxa yokuthi izingane azisho ukuthi zibangani. Izingane azizwa noma zikhuzwa, zisuke zifuna ukwazi ezinye izinto ukuthi zenzeka kanjani,” kusho uNksz Caluza. Uthe kufanele abafundi bafundiswe ukubekezelelana nokukwazi ukuxazulula izinkinga ngokuxoxisana. UMengameli weNatu, uMnuz Allan Thompson, uthe kufanele kube wuMnyango wezeMfundo osekufanele ungenelele ngokuba uxoxisane nabaholi bendawo. “Thina sathatha isinqumo sokuba sisebenzisane namakhosi nezinduna namakhansela ngoba lokhu akugcini ngokuphazamisa izingane kodwa nothisha bathelwa ngamachaphazelo. Angithi uma uthisha ehlala kwesinye isigodi, uzithola esethelwa amachaphazelo uma ehlala kwesinye esilwa nalesi ahlala kuso ekubeni yena engasiwo owendawo,” kusho uThompson. Ube esegqugquzela othisha ukuba bathinte inyunyana uma kukhona abahlangabenzana naleyo nkinga. Okhulumela uMnyango wezeMfundo, uMnuz Elijah Mhlanga, uthe umnyango awuhlangene nalokhu kodwa kufanele kube yisigungu esakhiwe ngabazali okumele sixazulule lesi simo. “Akusiyo inkinga yomnyango, ngabazali okufanele babize umuntu ozoba ngumxazululi ekuxabaneni kwabafundi futhi babandakanye nabaholi bendabuko. Namaphoyisa nabe-Policing Forum akufanele bashiywe eceleni ngoba nanoma yini ethinta ubugebengu kufanele ibikelwe bona.” Uthe umnyango awunalo ulwazi olujulile oluthinta ezomthetho. Usihlalo weNdlu yabaHoli boMdabu KwaZulu-Natal, inkosi Phathisizwe Chiliza, ugxeke uhulumeni ngokuqhelisa abaholi bendabuko ezikoleni nomphakathi jikelele. “Lo mthetho owakhipha izinduna namakhosi ezikoleni, wathi uhulumeni usefuna esigungwini sesikole kube nabazali abanezingane ezifunda lapho kuphela, wayimosha. Kuqala abafundi babesaba ukwenza izinto ezingamachilo ezikoleni ngoba zazazi ukuthi leyo nto izokwaziwa ngabazali nesizwe sonke.” Uthe umnyango ngeke uze ukwazi ukubhekana nalesi simo uwodwa kodwa uzodinga ukubambisana nabazali nabaholi bomdabu. “Yichilo leli elisidinga sonke ngoba angazi ukuthi kungani kube nezingane ezingena nezikhali ezikoleni. Ingane etholakala nesikhali esikoleni, akuseyiyo ingane kodwa wumfundi okufanele akhishwe nje esikoleni. Umzali waleyo ngane kufanele azochaza kabanzi futhi naleyo ngane kufanele yazi ukuthi uma egila umkhuba esikoleni uzongena obishini ,” kusho uChiliza. Inkosi isiphetha income uMnyango wezeMfundo ngohlelo olusha oqhamuke nalo lokubandakanya abaholi bendabuko ezikoleni. Unobhala wenhlangano yabafundi kuzwelonke, iCosas, uMzwakhe Gwegwe, uthe kufanele kukhunjulwe ukuthi abafundi ngaphambi kokuba ngabafundi, bangamalungu omphakathi. “Abanye abafundi bavela emakhaya angahlelekile, emphakathini onobugebengu. Imfundo akusiyo into yomfundi nothisha kuphela kodwa idinga nabazali nomphakathi.” Uphakamise ukuthi kufanele kuqashwe osonhlalakahle, odokotela begqondo namaphoyisa abazohlala benezingane ezikoleni ukuze kugwemeke izinkinga. 