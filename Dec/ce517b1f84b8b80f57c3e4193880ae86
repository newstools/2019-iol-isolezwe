KUPHAZAMISEKE umhlangano womkhandlu, kwavalwa amabhuku ngesikhathi kuboshwa uSomlomo kaMasipala waseBaqulusini, eVryheid uMnuz Mkhonyovu Khumalo obhekene necala lokweba i-generator. UKhumalo uthelekelwe ngezakwadalawane ngoLwesine emahhovisi omkhandlu, waboshwa phambi kwamakhansela ethe shaye, ethamele umhlangano asala kanjalo emangele. Umasipala we-IFP ungaphansi komlawuli njengoba uhlaselwe yizinkinga zokuphatha, manje sekuboshwa usomlomo wawo. UKhumalo uboshwe nomunye umlisa, elingatholakalanga igama lakhe okukholakala ukuthi uyathinteka ekwebiweni kwempahla yomkhandlu. Kuthiwa bobabili abasolwa bavelile eNkantolo yeMantshi eVryheid ngecala lokweba. Isolezwe ngeSonto lithole ukuthi kunophenyo obeluqhubeka emuva kokuduka kwe-generator. Lihabule nokuthi yatholwa emzini womunye wabasolwa kodwa kungaqondakali ukuthi ifike kanjani. Okhulumela amaphoyisa KwaZulu-Natal, uCol Thembeka Mbele uqinisekise ukuboshwa kukaKhumalo nomunye umsolwa USihlalo we-IFP, uMnuz Blessed Gwala uthe kukhona okushaya amanzi ngokuboshwa kukaKhumalo, kabaneme ngendlela izinto ezenzeke ngayo, sengathi kunetulo lokumthela ngehlazo. “Uma isela lebile, kufanele liboshwe kodwa lokhu abakwenze kuKhumalo kuyaxaka ngoba bayawazi umuzi wakhe. Pho yini aboshwe esemahhovisi omkhandlu? Kuze kuphazanyiswe umhlangano impela ngoba kwenzenjani? Yitulo elidala nje leli lokuhlambalaza konke ne-IFP. Yinto eyenziwa yizimbangi zethu,’’ kusho uGwala. Okhulumela uMnyango wezokuBusa ngokuBambisana nezindaba zoMdabu eKZN, uMnuz Senzelwe Mzila uthumele isitatimende esikhuluma ngokuboshwa kukaKhumalo. Uthe umnyango ubeka phambili umgomo wokuthi umuntu umsulwa uma engakalahlwa ayicala. Unxuse bonke abasebenzi ukuba babambisane namaphoyisa ophenyweni.