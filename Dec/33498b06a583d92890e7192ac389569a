USergeant Mndeni Mzila (41) wasesiteshini saseNanda, usanda kuphenya icala eligwebe umdlwenguli uMoses Mavila odilikajele abangu-32 neminye iminyaka ngaphezulu. Emcimbini wokuqhakambisa amagalelo amaphoyisa iKZN Excellence Awards unconywe ngokwenza kahle. Uthe yize isiteshi sakhe eNanda sihamba phambili ngamacala okudlwengula kuleli kodwa lokhu akumenzi adikibale. “Uma kuthiwa kukhona umdlwenguli ongaphandle ongaboshiwe angikwazi nokulala ebusuku, ngimbheka ubusuku nemini ngize ngimthole. Kuyangijabulisa kakhulu ukuba nginconywe ngokwenza kahle ngoba lo msebezi ngiwenza ngokuzimisela futhi nginothando lwawo.” UMzila uneminyaka engu-13 esembuthweni. Abanye abadlwenguli ebebebhubhisile okubalwa uMthobsi Nyanda, Siyabonga Cele, Mahlulelo Mkhungo, Mlungisi Mjoli nabanye, babhadla ejele manje ngenxa yokusebenza kwakhe ngokuzikhandla. Kulo mcimbi kuchonywe uphaphe lwegwalagwala noWarrant Officer Nethan Potter ongumphathi weTask Team iKing Cetshwayo, uhlomule ngokugweba emacaleni angu-17 enzeka emphakathini. Unikezwe indondo yokuhlonishwa nguKhomishana wamaphoyisa eKZN uLt General Khombinkosi Jula. UPotter, usanda kugweba ecaleni laseMbongolwane lomndeni wakwaMnyango owadutshulwa washiswa. Ababulali bagwetshwa odilikajele abane ngamacala. “Lokhu kuhlonishwa kwethu kumele kugqugquzele nabanye ozakwethu ukuba besebenze ngokuzikhandla. Bangabheki ukuthi sithola umholo ongakanani, nezimo esisebenza ngaphansi kwazo. Ngibonga uNkulunkulu ngokungisiza kulo msebenzi,” kusho uPotter. Omunye umsebenzi ehhovisi lamaphoyisa KwaZulu-Natal, uNksz Nomalungelo Nzuza uphinde wadla umhlanganiso kwiSports Woman of the year. “Sekuyiminyaka emine ilandelana ngidla umhlanganiso. Ngike ngagula ngahlinzwa esibelethweni kodwa ngiyaqhubeka nokuzivocavoca ngenxa yokuthanda ezemidlalo,” kusho uNksz Nzuza othe nangonyaka ozayo ufisa ukuphinda adume ngazo kwezemidlalo. Lo mcimbi ubuhanjelwe wuNgqongqoshe wezokuPhepha eKZN uMnuz Bheki Ntuli, uKhomishana wamaphoyisa e-KZN uLt General Jula neMeya yeTheku uMnuz Mxolisi Kaunda. Abanye abawinile: * Isiteshi esivelele FCS: Vryheid * Isiteshi sonyaka: Margate * CPF yonyaka: Colenso, MM Katamazi * Owesifazane ovelele: Lt. Col. Reddy * Owesilisa ovelele: Captain Pillay * Umseshi ovelele: Sgt. Phetha  Abahlonishwe ukhomishana wamaphoyisa: * Ababophe kakhulu ababefunwa: Isiteshi saseChartsworth * Ababophele amacala ocansi: Isiteshi saseNewcastle * Isiteshi esihamba phambili ngohlangothi lwabaphathi: Port shepstone Detectives * Icluster ehamba phambili: Mzinyathi * Isiteshi esiphethwe wuBrigadier esihamba phambili, edolobheni: Isiteshi sasePoint  * Isiteshi esiphethwe wuBrigadier sihamba phambili, emakhaya: Nongoma * Isiteshi esiphethwe wuColonel esihamba phambili, emakhaya: eNquthu * Isiteshi esiphethwe wuColonel esihamba phambili, edolobheni: Mthunzini.