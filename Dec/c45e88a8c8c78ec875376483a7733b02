KUBUKEKA usuhleli ngesinqe esisodwa umndeni wowayengumengameli wakuleli uJacob Zuma njengoba sekuputshuke izindaba zokuthi ungase ukhishwe emzini oyisithabathaba oseForest Town, eGoli. Kubikwa ukuthi isisombululo kuzoba ukuxazulula loludaba ngaphandle kokufakana ezinkantolo. Lolu daba lwafakwa eNkantolo eNkulu eSouth Gauteng ngowesifazane oyilungu le-ANC ePhalamende uZephrona Sizani Dubazane. UDubazane wayefuna ukudla lomuzi kwazise wasuswa kuwo ngesikhathi exoshwa kuhulumeni ngo-2005. UDubazane waqashisa ngalomuzi kuZuma ngemuva kokuba ewuthenge ngemali elinganiselwa ku-R3,6 million esebenzisa inkampani yakhe iHola Recruitment and Selection Services. UDubazane ubesegqigqa ezinkantolo ngonyaka odlule njengoba ayesola umndeni wakwaZuma ngokungakhokhi imali yokuhlala. Imali yokuhlala yakhokhwa kwibhondi ehlanganisa iHola Recruitment nebhange i-Absa. Ngesizathu sokungakhokhi ngesikhathi esibekiwe, i-Absa ivunwe yisinqumo senkantolo ngonyaka odlule sokuhlanganisa umuzi kwizindleko ezibhekene neHola Recruitment. Kubikwa ukuthi uDubazane ubefuna ukudayisa lomuzi asebenzise inkampani yokudayiselana ngemizi ayithandayo. Lokho bekuzovala izinhlelo ze-Absa zokudayisa umuzi nge-auction, obekuzolekela uDubazane enze imali. Indodakazi kaZuma uPhumzile, yayifuna ukuthenga lomuzi ngo-R3.4 million kodwa uDubazane wanqaba, ekhala ngokuthi babevumelane ngo-R7.5 million ngo-2009 ngalo muzi nabakwaZuma. Ijaji u-Ingrid Opperman ubelindele ukuqula icala likaDubazane ngoLwesibili kodwa icala lagcina selihlehliselwa isonto elizayo. Abammeli baDubazane batshele ijaji ukuthi izingxoxo zokudayisa umuzi zisaqhubeka, okuyisona sizathu esenze bacela ukuhlehlisa usuku lokuqulwa kwecala. Okhulumela uZuma, uVukile Mathabela, waveza ngonyaka odlule ukuthi lomuzi usufakwe endalini. Akucaci ukuthi kungani uZuma efake umuzi endalini. Kuphinde kwavela ezinye izindaba ngalomuzi ngo-2013, njengoba bekubikwa ukuthi ukweleta umkhandlu wedolobha iGoli imali yamanzi, ugesi nezinye izindleko ezilinganiselwa ku-R900 000. Umkhandlu waseGoli wayichitha lemibiko, waveza ukuthi lomuzi ukweleta imali yentela, ugesi namanzi elinganiselwa ku-R12 822 kuphela. 