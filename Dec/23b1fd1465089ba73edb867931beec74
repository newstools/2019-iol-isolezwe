Isitatimende iSACP esithumele abezindaba izolo ikubeke kwacaca ukuthi izoqinisa impi yokulwela abasebenzi nokuqeda inkohlakalo. “I-SACP izoqinisa ukweseka kwayo abasebenzi. Inhloso yethu ukulwa nezinselelo eziningi ezibhekene nabasebenzi namakhaya ampofu,” kusho isitatimende seSACP. Bathi bazoyiphaka impi elwa nenkohlakalo kuleli. “Okunye esikulelwayo nesizoqhubeka nokuqinisa ukulwa nakho ukulawulwa koMbuso yidlanzana, inkohlakalo, ubugebengu nokuhlukunyezwa kwabesifazane. I-SACP ifuna ukuthi bonke laba abasebenza kuhulumeni abangenzanga kahle, abakhwabanisa nabantshontshile ukuba bajeze ngendlela efanele.” Ithe laba okuvela amagama abo kwiKhomishini ephenya ngokulawulwa koMbuso yidlanzana, bafuna ukuba bashushiswe, bajeziswe ngokuthi kudliwe impahla yabo ukuze bezobuyisa imali abayintshontsha. I-SACP ithe ifisa wonke umuntu angenelele emkhankasweni wokulwa nokuhlukunyezwa kwabesifazane nezingane kuleli. Bathe izinga lokungasebenzi kwabantu abasha kuleli liyadumaza kanti bafisa kushintshe lokho ngonyaka ozayo. “Imibhikisho eminingi emphakathini kusuke kuhamba phambili intsha ebangasebenzi. Ukungasebenzi kwentsha kuphezulu kakhulu kuleli. Le ntsha igcina isingene kwizidakamizwa, iphuze utshwala ngokweqile. Intsha ibhekene kakhulu nezinselelo,” kusho iSACP.  