UMNDENI wowesifazane obeyilungu lekomiti le-ANC Youth League (ANCYL) eKZN uthi ubumxwayisa ngobungozi besoka lakhe eliyiphoyisa eliboshiwe ngecala lokumbulala ngoLwesibili ekuseni. UNksz Sindisiwe Ndlovu (34) waseLindokuhle eMshwathi, ngaseMgungundlovu, udutshulwe endaweni yobumnandi ngesikhathi kade eye esokeni lakhe, okuthiwa limshayele ucingo lithi akaphuthume kulo. Lo wesifazane udutshulwe esagqoke izimpahla zokulala kwazise ukuthathele phezulu ukubizwa wuyise wengane yakhe enezinyanga ezintathu. Umfowabo omdala uMnuz Bhekizitha Ndlovu izolo ekhuluma neSolezwe uthe bashaqekile yilesi sigameko. “Sasimkhuza udadewethu ukuthi isoka lakhe liyingozi ngoba belimfuna imali ngenkani, limhlupha kodwa yena engakuboni lokho ngoba ubelithanda. Ngokuthola kwethu uSindi ushayelwe ucingo yisoka lakhe ngo-3 kuya ko- 4 ekuseni namhlanje (ngoLwesibili). Lithe akaphuthume. Ushiye ingane, wathatha imoto yakhe waphuthuma khona. Uma efika, siyasola kube nengxabano esingayazi ukuthi isuswe yini. Umsolwa kuthiwa ube esedonsa isibhamu wadubula umufi esifubeni,” kusho uNdlovu. Umsolwa kuthiwa ube esefaka umufi emotweni yakhe (kamufi), ethi umphuthumisa esibhedlela. Endleleni uthe embheka wabona ukuthi usethule. Kuthiwa ube eseshayela amaphoyisa ucingo ewabikela ukuthi sekushone umuntu. Ngaleso sikhathi ube esebuyela kubo kamufi eyoshiya isidumbu, ufikisane namaphoyisa waboshwa. Okhulumela amaphoyisa KwaZulu-Natal, uBrigadier Jay Naicker, uqinisekisile ukuthi kuboshwe umsolwa oneminyaka engu-31 ngalesi sigameko. Unobhala we-ANC Youth League KwaZulu-Natal uMnuz Thanduxolo Sabelo uthe bafuna umsolwa anganikwa ibheyili bese eboshwa isikhathi eside. “Sitshelwe wumndeni ukuthi umsolwa ubehlala ngokumhlupha umufi, behlala ngokuhilizisana. Akucaci ngokuholele ekutheni ambulale njengoba sitshelwe ukuthi umlimaze ngesibhamu somsebenzi,” kusho uSabelo. Izolo uSabelo uhambele umndeni kaNksz Ndlovu eyobhonga emswaneni. Uthe ugcine ngesonto eledlule ukukhuluma nomufi engakhombisi zimpawu zokuba nenkinga emkhungethe. UNksz Ndlovu wenze imisebenzi eminingi eyehlukene esayibambe enhlanganweni yabafundi kwiSasco, wadlulela kwi-ANCYL ashone eseyilungu lekomiti layo KwaZulu-Natal. Kumethusile uNgqongqoshe woMnyango wezobuCiko, amaSiko, ezeMidlalo nokuNgcebeleka KwaZulu-Natal uNksz Hlengiwe Mavimbela obevakashele umndeni kamufi ngoLwesibili. UNksz Mavimbela uchaze umufi, obesebenza emnyangweni wakhe, njengomuntu obezinikele futhi ewukhuthalele umsebenzi wokunikeza umphakathi izidingo zentuthuko. “Ngifike emnyangweni ngoMeyi nonyaka, uSindisiwe ubengomunye wabasebenzi engibe nethuba lokusebenzisana nabo ezinsukwini zokuqala ezimbili ngiqale umsebenzi. Ukhombise intshisekelo emisebenzini yomphakathi yilesi sizathu esenza ngimgcine ukuze aqhubeke nokusebenza ehhovisi lami,” kusho uNksz Mavimbela. Udlulise amazwi enduduzo ewabhekise emndeni nakubangani bakamufi. “Okubuhlungu kakhulu ngokufa kukaSindi wukuthi kufike ngesikhathi lapho ebesikade sisemkhankasweni wezinsuku ezingu-16 olwa nodlame olubhekiswe kwabesifazane nasezinganeni,” kusho uNksz Mavimbela.