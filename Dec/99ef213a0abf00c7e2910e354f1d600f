ZiKHALELWE ngamasongo kaSigonyela izelamani ezimbili eziboshwe ngamacala okubulala nokuzama ukubulala ehostela laKwaMashu kanye nasezindaweni ezakhele iTheku. Lezi zindaba ziqinisekiswe amaphoyisa aKwaZulu-Natal ngeSonto. Izelamani ezineminyaka engu-34)no-38 ngokuhlukana, bezifunwa uthuli amaphoyisa ngaphambi kokuba ziboshwe. Okhulumela amaphoyisa uBrigadier Jay Naicker uthe abasolwa batholwe becashe eGoli ngoLwesine. Umsolwa wokuqala waboshwa ngesikhathi evele enkantolo eCleveland, eGoli. Umsolwa watholwa enecala lokuphatha isibhamu ngokungemthetho. Umsolwa wesibili (38) ubanjwe ecashe ehostela eDenver, eGoli. Bobabili abasolwa bazovela eNkantolo yeMantshi eNtuzuma ngoMsombuluko. Lezi zelamani zisolwa ngokubulala abantu abathathu eNgoqokazi, eNanda, ngoFebhruari nonyaka. “Abasolwa bebefunwa mayelana necala lokubulala nokuzama ukubulala, okuyisehlo esenzeka maphakathi nemigwaqo uNtombela noMusa, KwaMashu. Lesi sigameko senzeka ngo-Agasti 20, 2018. Kulesi sigameko, kwadutshulwa umshayeli wetekisi uSphelele Magwaza (26) nomngani wakhe. UMagwaza nomngani wakhe badutshulwa besetekisini kodwa umngani waphuthunyiswa esibhedlela,” kuchaza uNaicker. UKhomishana wamaphoyisa KwaZulu-Natal uLt-General Khombinkosi Jula ubongele abaseshi ngomsebenzi omuhle wokubopha abasolwa. “Sizogxila ekufuneni izigilamkhuba futhi njengoba kuyisikhathi samaholidi, sizoqinisekisa ukuthi abasolwa abagcaluzi emphakathini. Siyacela ukuthi umphakathi usibikele ngezigilamkhuba ezifunwa amaphoyisa ukuze zizosuswa emphakathini, zifakwe ejele lapho ezifanele ukuhlala khona,” kuchaza uJula. 