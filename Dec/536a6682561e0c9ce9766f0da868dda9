“Udaba olunombiko ongelona iqiniso luvele emaphephandabeni amaningi. Alukho ushintsho imathematics, kusukela kuGrade 7, 8, 9, 10, 11, no 12,” kusho isitatimende somnyango esikhishwe ngeSonto. Ngokomthetho wakuleli othinta ezemfundo ukuze kushintshe izinga lokuphasa kumele ungqongqoshe womnyango aqale akhulume nesigungu songqongqoshe bakuleli, alandele yonke imigudu efanele, lokhu ekwenza nje kukhona ukuxhumana okuvela kumnyango ngokwenzekalayo. “Abanye abantu bakhohliswe yizindaba ezingamanga, besola nomnyango ukuthi wehlisa ukuphaswa kweMathematics kufike ku-20%. Lokhu akulona iqiniso. “Kukhona abantu abakhohlakele abathatha ulwazi oludala beluxube nolusha ukuze kuzobukeka sengathi umthetho omusha lona. Siyakugxeka lokhu kudukiswa kwabantu, nokufafazwa kolwazi olungamanga,” kusho umnyango. Umnyango uphinde wanxusa abantu ukuba bangahambe belalela noma yini eshiwo ngabanye abantu ngezindaba zomnyango, baye emahhovisi omnyango wezeMfundo eyisiSekelo ngqo, ukuthola ukuthi kwenzekani noma bangene kwi-website yomnyango * -www.education.gov.za. “Abantu baseNingizimu Afrika siyabanxusa ukuba bayeke ukufafaza ulwazi olungelona iqiniso ngoba kuholela ekubeni amaphaphu abe phezulu, abanye betatazele, ikakhulukazi abazali nabafundi,” kusho isitatimende somnyango.  