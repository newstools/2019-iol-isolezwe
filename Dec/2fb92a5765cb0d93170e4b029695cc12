Okhulumela amaphoyisa KwaZulu-Natal uCol Thembeka Mbele, uthe umphakathi kumele usebenzise izindlela ezehlukile njengokubhenka ngeselulaesikhundleni sokukhipha imali kuma-ATM okunamathuba amaningi okubanjwa inkunzi. “Amalungu omphakathi kumele aphathe imali encane bese esebenzisa izindlela zobuchwepheshe ukukhokha izikweletu ukunqanda ukubanjwa kwenkunzi,” kusho uCol Mbele. Isexwayiso samaphoyisa silandela isigameko okuthiwa senzeke eMbumbulu esigodini saseThenjane kuleli sonto, lapho amalungu abehlukanisa isitokfela ebanjwe inkunzi ngabantu abane abangaziwa. “Ngesikhathi amalungu ehlukaniselana imali, kungene amadoda amane abehlome ngezibhamu abadubula, kwadubuleka abane,”kuqhuba uCol Mbele. Abalimele baphuthunyiswe esibhedlela. Owesilisa ona-62, ushone esesibhedlela. UCol Mbele uthe kuvulwe icala lokubulala esiteshini samaphoyisa eMbumbulu. Amaqhinga okuvika ukuthi ungabanjwa inkunzi yilawa: * Shintshanisa izinsuku okhipha ngazo imali; ungadiphozithi imali engukheshi; * Ungaxoxi ngokuya kwakho ebhange noma ngabe uxoxa kubantu abasondelene nawe; Ungavezi imali oyoyifaka kubantu ome nabo ngesikhathi ume ebhange; * Ungaphathi imali ngesikhwama esikhulu noma i-briefcase okanye uvule esidlangaleni ibhuku lakho lokudiphozitha imali; uyalulekwa ukuthi ungasebenzisi igatsha lebhange elilodwa kodwa, usebenzise nelinye eliseduze ukuze kungabi lula ezigebengwini ukukulalela unyendle; uma imali oyikhiphayo noma oyifakayo ikhula ngenxa yokukhula kwebhizinisi lakho, kubalulekile ukuthi okungenani usebenzise izinkampani ezibhekele ukuqoqa imali . * Ungalinge uholele abasebenzi bakho noma unikeze usonkontileka imali esidlangaleni. Okungenani baholele ngebhange.