Lokhu kushiwo uSolwazi Sibusiso Moyo waseDUT kusayinwa isivumelwano sokusebenzisana neTianjin Vocational University (TVI), yaseChina neDUT ngoMsombuluko. Njengoba sekusayinwe lesi sivumelwano eDUT sekuzoba nesikhungo sokucija izitshudeni ngamakhono iLuban Vocational Workshop esinezikhungo ezinjengalesi ezingu-10 emhlabeni. Lesi sikhungo esiseDUT singesokuqala eNingizimu Afrika. USolwazi Moyo uthe ukuvulwa kwesikhungo kuzosiza ngokuthi kwehle inombolo yezitshudeni eziphothula izifundo zihlale emakhaya zingayitholi imisebenzi ngoba zingenawo amakhono adingwa yizinkampani. Uthe amakhono abazowafunda esikhungweni azokwenza ukuthi bazivulele ezabo izinkampani bangalindi ukuqashwa. UDkt Progress Mtshali uthe lesi sikhungo esaziwa ngeLuban Vocation Worshop sasungulwa ngo-2013, eChina ngenhloso yokuhlomisa izitshudeni ngamakhono engeziwe okuthi zikwazi ukuhloma ngokufunwa ngabaqashi. USolwazi Lui Bin weTVI uthe ukusebenzisana kwalawa manyuvesi kuzobe kusho ukuthi amakhono azofundwa kulesi sikhungo azobe esezingeni lomhlaba. UNgqongqoshe wezeMfundo KwaZulu-Natal uMnuz Kwazi Mshengu, uthe ukuba khona kwalesi sikhungo kuyingqayizivele futhi kuzosiza njengoba iNingizimu Afrika ibhekene nenselelo yokushoda kwamakhono adingekayo. “Njengamanje izwe lethu libheke ekutheni izinto eziningi zisebenze ngobuchwepheshe, umkhakha wezemfundo kumele ukhiqize izitshudeni ezizokwazi ukusebenzisa ubuchwepheshe. Njengamanje siphume umkhankaso wokuthi senze ubudlelwane nezikhungo zezemfundo ukuze sikwazi ukufeza izifiso zethu ngezobuchwepheshe. Ngiyethemba ukuthi iDUT izoba ngesinye sezikhungo esizoba nobudlelwane nazo,” kusho yena. Uthe kusenenselelo yokuthi imiphakathi ayikaqondi ukuthi izikole kazakhelwa ubuhle bezindonga kodwa inhloso wukwakha abafundi abazokwazi ukuba nezisombululo ngezinkinga ezisemphakathini.