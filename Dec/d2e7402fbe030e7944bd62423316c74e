UNgqongqoshe woMnyango wezokuThuthukiswa koMnotho, ezokuVakasha noKongiwa kweMvelo KwaZulu-Natal, uNkk Nomusa Dube-Ncube, obehambisana nethimba lamaphoyisa nophiko olulawula ukukhishwa kwezimvume zokudayisa utshwala, bagasele ezindaweni ezidayisa utshwala kule ndawo. Bebehlola ukuthi izindawo ezidayisa utshwala ziyayilandela yini imigomo ebekiwe yokudayisa utshwala efana nokuthi kumele umdayisi abe nemvume, indawo yakhe iphinde ibe sesimeni esihle, kubuye kube nendawo yokupaka amakhasimende akhe. Ziyishagalololunye izindawo ezivaliwe izolo okutholakala ukuthi azinazo izimvume zokudayisa utshwala, izitifiketi esikhombisa ukuthi lezi zindawo ziphephile. UNkk Dube-Ncube uthe ukuvalwa kwalezi zindawo kuyingxenye yohlelo lwalo mnyango lokuzama ukwehlisa isibalo samacala odlame olubhekiswe kwabesifazane njengoba indawo yaseNanda ihamba phambili ngamacala odlame lobulili. “Kuyavela ukuthi amacala amaningi odlame olubhekiswe kwabesifazane kakhulukazi awokudlwengulwa enzeka emuva kokuthi kuphuzwe utshwala. Yingakho sithe sizoqala ngokuthi sivale izindawo ezingekho emthethweni ezidayisa utshwala ukuze sinciphise izinto ezingaba umthethelela ekutheni kwenzeke la macala.” Ezinye zalezi zindawo ezivaliwe kutholakale ukuthi zidayisa ukudla, utshwala kuphinde kulalwe kuzo kanti nabanikazi bezitolo abanazo izimvume zokuba kuleli. Uthe umnyango wakhe ubeke eceleni imali enguR13 million ezosetshenziselwa izinhlelo zokulwa nokuhlukunyezwa kwabesifazane kule ndawo. Phakathi kwezinto ezizokwenziwa ngale mali, uthe kuzofakwa amakhamera ezindaweni zokuphuza ezinezimvume nasemigwaqweni.