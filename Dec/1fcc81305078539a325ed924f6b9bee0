ZIKHATHAZEKILE izikhulu zikaMasipala weTheku ngesibalo esiphezulu samacala anqwabelene - 300 - okuqondiswa ubugwegwe kwezimenenja ezithinteka ezinsolweni zenkohlakalo nokukhwabanisa. Emhlanganweni wamakhansela alawula umkhandlu eCity Hall izolo, kwethule umbiko othi kuhamba kancane ukuthethwa kwamacala ezimenenja okuqondisa ubugwegwe okwenza inganqobeki kalula impi yokulwa nenkohlakalo nokukhwabanisa. Inhloso yokwethula umbiko bekuwukwazisa isigungu samakhansela alawula umasipala nezikhulu zomkhandlu mayelana nenqubekela phambili emacaleni enkohlakalo nokukhwabanisa aphenywayo. Ukuzama ukuxazulula inkinga kwaphakanyiswa ukuthi njalo ekupheleni kukaNovemba kubikwe ukuthi uphenyo seluhambe kangakanani, bese kubikwa njalo emuva kwezinyanga ezimbili. Ukulalelwa kwamacala kuhlukaniswe kabili -ilawo anezinsolo eziqinile nezingaqinile. Ikhansela le-DA, uMnuz Thabani Mthethwa, lithe kuyakhathaza ukuthi kube nesibalo esiphezulu samacala angaqediwe. “Lokhu kusho ukuthi iTheku lisasilele emuva empini yokulwa nenkohlakalo nokukhwabanisa,” kusho uMthethwa. Ikhansela le-IFP, uMnuz Mdu Nkosi, lithe ithimba eliphenyayo nalabo abaqondisa ubugwegwe kumele libabikele ukuthi ngenyanga lifuna ukuba libe seliqede amacala amangaki ukuze kube khona inqubekela phambili. “Siyabonga ukuthi kulokhu imenenja yoMkhandlu, uMnuz Sipho Nzuza, isinike umbiko obambekayo esingakhulumela phezu kwawo kunale nto engasho lutho ayesinike yona phambilini,” kusho uNkosi. Uthe into ekhathaza kakhulu wukuthi iningi lezikhulu ezinamacala zihola zihleli emakhaya. “Laba bantu abasuke bemisiwe bayahola njalo ngenyanga, okwenza umkhandlu umoshe imali uholela umuntu ongenzi lutho. Abanye sebemiswe izinyanya ezintathu kuya kweziyisithupha. Ngake ngezwa kuthiwa kukhona esinye isikhulu esase simiswe unyaka kodwa sihola,” kusho uNkosi. IPhini leMeya, uNkk Belinda Scott, lithe esinye isizathu esidala ukuthi ahambe kancane amacala wukuthi bafike baqale uhlelo lokuqondiswa ubugwegwe kungenelele oKlebe bathi abame kancane ngoba lolo daba ludinga ukuthi kuvulwe icala lobugebengu.