Uphiko oluvela ehhovisi lamaphoyisa kuzwelonke luphenya ngezibhamu zikaMasipala waseMsunduzi okusolakala ukuthi zisetshenziswe ukubulala abantu. Isolezwe ngeSonto lihabule ukuthi izibhamu zamaphoyisa kamasipala zishaqwe yithimba lamaphoyisa abizwa ngeNational Intervention Unit (NIU). Kuthiwa lolu phiko lwathatha izibhamu njengengxenye yophenyo futhi zathunyelwa kochwepheshe abahlola izibhamu ukuze babheke ukuthi zisebenzile yini ebugebengwini. Zibalelwa kwezingu-20 izibhamu okuthiwa azikho emahhovisi kamasipala ziyohlolwa. Lokhu kushoda kwezibhamu sekuholele ekutheni amaphoyisa abe madolonzima ukuphuma ayokwenza umsebenzi ngoba azoba wukudla kwezigebengu engenazibhamu wona. IThe Mercury esesitebeleni esisodwa neSolezwe ngeSonto ike yabika ngenkombankombane yezibhamu kumasipala amaqembu ezepolitiki aphikisayo ebuza ngazo. Isolezwe ngeSonto lenze uphenyo olunzulu lathola ukuthi azilahlekile kodwa ziyingxenye yophenyo. Okhulumela amaphoyisa kuzwelonke, uBrigadier Vishnu Naidoo ukuqinisekisile ukuthi izibhamu zashaqwa wathi futhi zikude ukubuya ngoba zinobufakazi. Uthe kuzomele baphole labo abakhala ngokuthi bafuna kubuye izibhamu ngoba uphenyo lujulile. “Izinto ezifana nalezi asizikhulumi noma kanjani esidlangalaleni ngoba kunedokodo eliya kwiNPA maqondana nezibhamu ongibuza ngazo. Sizozidedela kanjani ngoba ziqukethe ubufakazi obuzosebenza ecaleni esiliphenyayo? “Sicela ukunikwa ithuba senze umsebenzi ngeke sikhiphe imininingwane eminingi,’’ kusho uNaidoo Okhulumela uMasipala uMsunduzi, uNksz Thobeka Mafumbatha uthe bakhathazekile ngezibhamu ngoba kuyisikhathi samaholidi kumatasa kakhulu amaphoyisa ayazidinga. “Izibhamu engizaziyo ezathathwa ziyohlolwa anginaso isiqiniseko ngokuthi zikhona ezidukile njengoba kuke kwasabalala imibiko. Ikhona ingcindezi njengoba kungamaholidi phela amaphoyisa awakwazi ukusebenza kahle asengozini adinga izibhamu,’’ kuchaza uNkk Mafumbatha. IMeya kaMasipala uMsunduzi uMnuz Mzimkhulu Thebolla icashunwe enxusa ukuthi zibuye izibhamu ngoba umasipala usele dengwane.