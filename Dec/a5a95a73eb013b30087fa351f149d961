Ikhansela le-IFP uMnuz Mdu Nkosi lithe alingabazi ukuthi le mali isetshenziswe ngaphandle kokugunyazwa umkhandlu. “Ngifisa ukuthola incazelo ukuthi kwenzeke kanjani uR3.5 million, owawabelwe izinhlelo zokukhunjulwa kukaMandela wayiswa kolunye uhlelo ngaphandle kokugunyazwa ngumkhandlu. Uma siqhubeka nokwenza ngeke iphele le nto yokuthi kuthiwe kunezigidi zemali ezisetshenziswe budedengu,” kusho uNkosi. Ikhansela leDA uMnuz Thabani Mthethwa, lithe bafuna umuntu othathe lesi sinqumo athathelwe izinyathelo ngoba lokhu akwenzile kuphambene nomthetho wokusetshenziswa kwemali kamasipala. NePhini leMeya uNkk Belinda Scott lithe liyahambisana nesikhalo samaqembu aphikisayo, lengeza ngokuthi kuzomele ajeze umuntu othathe lesi sinqumo. “Kumele siqale sithole ukuthi kuphambene nomthetho yini ukususa imali kolunye uhlelo uyifake kolunye uhlelo, ngolwazi lwami enginalo lokusetshenziswa kwemali kahulumeni kumele kwenziwe isicelo bese kuyagunyazwa,” kusho uNkk Scott. Uthe kumele iphele nya le nto yokusetshenziswa kwemali budedengu. “Umuntu ozotholakala enecala lapho, kuzomele ajeze,” kusho uNkk Scott. IPhini leMenenja oPhikweni lwezoMphakathi nezimo eziphuthumayo uMnuz Vusi Mazibuko okuwuphiko lwakhe oluthathe lesi sinqumo, lithe imali okukhulunywa ngayo ibingakasetshenziswa. UNkk Scott uthe akayikholwa le nto eshiwo nguMazibuko ngoba umkhankaso wokulwa nesihlava sokuhlaselwa kwabesifazane nezingane uqale ngoNovemba 25, uphele ngoDisemba 10. “Akukwazi ukuthi le mali ayikasebenzi ngoba phela uhlelo seluqalile, sizolindela ukuthi sithole umbiko ogcwele emhlanganweni ozayo ukuthi kwenzakalani ngale mali. Embikweni esiwulindeke sifuna le mali icazwe ukuthi izosebenza kanjani,” kusho uNkk Scott. UMgcinimafa eMkhandlwini weTheku uMnuz Krish Kumar, uthe kungenzeka ukuba le mali yasuswa ezinhlelweni zokukhumbula uMandela yayiswa emkhankasweni wokulwa nesihlava sokuhlukunyezwa kwabesifazane nezingane kusetshenziswa isigaba somthetho uRule order 28. URule order 28, ilapho imeya nemenenja bethatha isinqumo ngaphandle komkhandlu ngoba bethi kuyaphuthuma. UNkosi uyichithile indaba kaRule order 28, wathi ayikho ngoba akekho umuntu ongathi bekuphuthuma futhi umkhandlu uhleli awukho ekhefini.