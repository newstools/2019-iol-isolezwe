UNkk Khusela Diko, ongumkhulumeli kaMengameli Cyril Ramaphosa, uthe oKlebe bayaphenya ngecala. “Icala limayelana nokuphazamisa indlela yokusebenza kwa-Eskom, ikakhulukazi esiphehlini sikagesi iThuthuka. Siyakholwa wukuthi uNgqongqoshe wamaPhoyisa kuzwelonke, uGeneral Bheki Cele uzoxhumana nesizwe ngokuqhubekayo ngalo. Emuva kokubikelwa ngabe-Eskom ngezinsolo ebezithi kunomuntu ophazamise indlela yokusebenza kule nkampani, umengameli ube esejuba amaphoyisa nabezobunhloli ukuthi baphenye,” kusho uNkk Diko. Kusolwa ukuthi kunomsebenzi owacima umshini esiphehlini sikagesi iThuthuka, okwaholela ekutheni kube nogesi ongu-2000mw olahlekayo. NgoLwesithathu uRamaphosa uthe inkinga eholele ekucinyweni kukagesi idalwe ngumuntu osebenza kwa-Eskom ocishe umshini othize, okuholele enkingeni yokucinywa kukagesi. Ukunqanyulwa kukagesi ngenhloso yokuwonga kudonse izinsuku eziyisishiyagalolunye. Kodwa kuthuse abaningi ngesikhati abakwa-Eskom benyusa izinga lokuwucima lafinyelela esigabeni sesithupha, obekuyinto ebiqala ngqa. Ngeledlule abakwa-Eskom bathembise uRamaphosa ukuthi ngeke kusaba khona ukunqanyulwa kukagesi kuleli kusukela namhlanje kuya kuJanuwari 13 wonyaka ozayo. Ukucima kukagesi kugxekwe nxazonke kusukela kosomabhizinisi, abezimboni, osopolitiki nezakhamizi. Abahlaziyi bezomnotho baxwayise ngokuthi ukuqhubeka isikhathi eside kwenkinga kuzofadalalisa umnotho obekuzolandelwa wukudilizwa kwabasabenzi.    