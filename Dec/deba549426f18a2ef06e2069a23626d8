OWAKE waba yimeya yaseCape Town, emele iDA,uNkk Patricia De Lille, uthe leli qembu lisemkhankasweni wokuzicekela lona phansi. UNkk De Lille (osesithombeni) ungumholi weqembu lakhe elisha, iGood Party. Ubuye abe nguNgqongqoshe wezemiSebenzi yoMphakathi nokuThuthukiswa kweNgqalasizinda kuleli. Ukushiya kukaNkk De Lille kwiDA ngo-Okthoba nyakenye kwenzeke emuva kokuthi kube nomdonsiswano omkhulu phakathi kwakhe nayo iDA. “Kangiyena umuntu olandela okwenzeka kwiDA. Leli qembu lazama ukungenzela phansi, lehluleka. Kungaba kuhle siliyeke kanjalo njengoba selizifake lona enkingeni,” kusho uDe Lille. Ebuzwa ngokwenzeka komasipala abakhulu leli qembu elinyakaziswe kubona, bagcina beliphunyukile, njengoMasipala waseGoli, uNkk De Lille uthe iDA iyehluleka ukuqonda ukusebenzisana kwamaqembu ahlukene ezepolitiki komasipala. Uthe kunokuthi isebenzisane namanye amaqembu, iDA iyaye ifune ukuthi kube yiyo ephatha yonke into. “I-DA kayikwazi ukusebenzisana namanye amaqembu ngokwezepolitiki njengoba kungekho iqembu elaphumelela ngamavoti amaningi, ukuthi lingaphatha lodwa kulabo masipala. Lokho kusho ukuthi kumele usebenzisane nabanye,” usho njalo. Izinkinga zeDA ziqale ngenkathi iba nokungezwani ne-EFF, okuyiqembu ebikade ibambisene nalo futhi elibe neqhaza ekutheni iDA iphathe komasipala okungaphumelelanga qembu ngamavoti amaningi kulona, emuva kokhetho lohulumeni basekhaya lwango-Agasti 2016. Ukungaboni ngasolinye kweDA nomholi we-EFF, uMnuz Julius Malema, yikona okuqale izinkinga ezibukeka ziyinselelo enkulu empumelelweni yeDA.