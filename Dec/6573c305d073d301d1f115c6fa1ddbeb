Inkantolo ephenya amacala athinta izimali eThekwini izolo igwebe uHlengiwe Hlela (35) noPatricia Chule (33) iminyaka ewu-15 ngokukhwabanisa yengeza eminye iminyaka ewu-10 ngokuphula isigaba somthetho olwa nezenzo zobugebengu obuhleliwe. Imantshi * -G Davis ithe bazozidonsa kanyekanye izigwebo zabo. UNgqongqoshe obambile walo mnyango, uNkk Peggy Nkonyeni, uthe: “Izigwebo ezinde ezitholwe ababengabasebenzi bomnyango zithumela umyalezo oshubile ukuthi ngeke zibekezelwe izenzo zokukhwabaniswa kwemali kahulumeni. Abasebenzi babesophikweni olubhekelele ukukhishwa kwamathenda emnyangweni. Inkantolo yayikade ibalahle ngamacala ngo-Okthoba. Ukugwetshwa kwabo kulandela okukaMex Dladla ogwetshwe iminyaka ewu-12 ebhadla ejele ngecala elifanayo. UDladla wayewungqondongqondo ekukhwabaniseni okwenziwa ngabesifazane abagwetshiwe ngobugebengu obenzeka ngo-2015. “Izigwebo zisiza ukwakha uhulumeni ongenayo inkohlakalo ngokuthi kuqedwe ukukhwabanisa ezikhulwini zikahulumeni. Ukukhwabanisa ngenye yezingqinamba ezidala ukuthi igqoze intuthuko eyiswa kubantuo. Lolu (esho izolo) wusuku oluhle kuhulumeni wesifundazwe. Siyethemba bonke abasebenzi bakahulumeni bazofunda isifundo kokwenzekile,” kusho uNkk Nkonyeni. Emuva kwesigwebo uNkk Nkonyeni uthe baqinisa izinhlelo zangaphakathi zokukhokhela izinkampani ezenzela uhulumeni umsebenzi ukuvikela izenzo zenkohlakalo kubasebenzi.