UVALELWE esitokisini umlisa oboshelwe ukuncelisa omunye induku emkhombe ngesibhamu ehlathini thizeni. Ngokusho kophiko lwabaqaphi abazimele, iReaction Unit SA (Rusa) indoda ewumgilwa ibimile ifongqa isigqoko ukuba izimoto ziyicoshe ngase-Ottawa, eVerulam. UMnuz Prem Barlam okhulumela iRusa, uthi ngesikhathi umgilwa emile kume imoto wagibela ngethemba lokuthi izombeka lapho eya khona. Endleleni umshayeli kuthiwa uqalile wayiphulula le ndoda ekhombisa ukuthi uyayihalela. Kuthiwa umgilwa ulandise ngokuthi ngesikhathi ephululwa uzamile ukuphikisana nezenzo zokuphululwa. Umshayeli kuthiwa ushaye imoto yaya endaweni esesigangeni lapho afike wakhipha khona isibhamu wakhomba ngaso umgilwa emesabisa ngokuthi uzomchitha ubuchopho uma engenzi into ayishoyo. Indawo abebekuyo ibizwa ngeTrenance Park lapho umgilwa agcine encela khona induku yalo mlisa ngokwesaba ukudutshulwa. Emuva kwalokho umsolwa ulaxaze umgilwa khona lapho washaya wachitha ngemoto. Umgilwa uvule icala emaphoyiseni kwabe sekuqalwa kuthungathwa lo mlisa waze watholakala. Umgilwa ubonge amaphoyisa aseVerulam asebenze ngokuzikhandla ukubopha umsolwa. Okhulumela amaphoyisa KwaZulu-Natal uCaptain Nqobile Gwala, ukuqinisekisile ukuboshwa komlisa oneminyaka engu-41 ngecala lokudlwengula. “Sikhona isigameko esibikiwe emaphoyiseni emuva kokuthi owesilisa oneminyaka engu-18 enukubezwe ngokocansi eMount View. “Umsolwa uvelile eNkantolo yeMantshi eVerulam ngoLwesihlanu,’’ kusho uCaptain Gwala. Uthe udaba luphenywa wuphiko olubheke amacala ocansi.