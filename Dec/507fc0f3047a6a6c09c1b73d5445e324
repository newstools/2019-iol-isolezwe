USALOKHU uqhubekile umzabalazo wokulwa nokubuyiselwa komhlaba kubanikazi, ngaphandle kokunxeshezelwa kothathwe kubona. Ukuphela kukaJanawari ngonyaka ozayo, wusuku lokugcina lokuthi abantu bathumele imibono yabo ngokuchibiyelwa kukaSection 25 woMthethosisekelo wezwe, ngenhloso yokuthi umhlaba uthathwe ngaphandle kwesinxephezelo. UDkt Mathole Motshekga, oyinhloko yekomiti elibhekele ezemihlaba ePhalamende ojutshwe ukusingatha umsebenzi wokuchibiyela lesi sigaba, uthe ukuchibiyelwa kwaso kuzochaza ukuthi kayikho imali okumele kunxeshezelwe okuthathwe kubo umhlaba, noma lapho kwenziwa khona izincomo zokuthi kuthathwe umhlaba ngenhloso yokwenza uguquko oluthize. “Sifuna ukwenza lokhu kusenesikhathi, abantu bangaze balahle ithemba bacabange ukuthi siyehluleka ukulungisa lesi simo,” kusho uMotshekga. Uthe bafuna ukuthi kungabi khona abantu abazoba nezikhalo uma sewuchitshiyeliwe umthetho, yingakho kubalulekile ukuthi bonke abantu bakuleli babambe iqhaza ekubekeni imibono yabo njengoba kuvulwe ithuba lokuveza imibono. Njengamanje uthe uMthethosisekelo wezwe, ukhuluma “ngokubonelela okufanele” uma kukhulunywa ngokwabiwa komhlaba, yingakho befuna uhulumeni achibiyele isigaba somthetho. Ngokusho kwakhe, kufanele uhulumeni uqhamuke nezindlela ezahlukene zokuthuthukisa bonke abantu bakuleli uma kungukuthi kukhona osekwake kwaphakanyiswa, kwangasebenza. Ubephendula umbuzo mayelana nohlelo olwaluphakanyiswe nguhulumeni phambilini, lokuxoxa phakathi komthengi nosuke edayisa umhlaba, olungazange lube yimpumelelo. Umhlaziyi wezepolitiki ozimele, uMnuz Thabani Khumalo, uthe okwenziwa nguhulumeni kufana nokugcina icala. “Ukunxenxa abantu ukuthi babeke imibono yabo ngokuchitshiyelwa kukaSection 25 woMthethosisekelo, yindlela uhulumeni atshela ngayo abantu ukuthi ufuna ukwenzani,” kusho uKhumalo. Uthe osekucacile wukuthi uhulumeni usesithathile isinqumo sokuthi sizoshintshwa lesi sigaba. “Abantu abasemazingeni aphansi, okuyibona indaba yomhlaba ebathinta kakhulu, kabazi nokuthi kwenzekani kuphi nokuthi kwenziwa kanjani,” kuchaza uKhumalo. Uthe noma uhulumeni esewushintshile umthetho kodwa kakulula ukuthi agcine ngokuthatha umhlaba ngaphandle kokunxephezela othathwe kubona. “Kumele akhulume iqiniso kuqala uhulumeni, ukuthi yini eyenza uhlelo lokubonisana ngokudayiselana lungabi yimpumelelo. Inkinga ilapho,” kusho yena. UKhumalo uthe ubona isimo lapho abantu abamnyama bephuphuthekiswa ngokuthi banamekwe udaka emehlweni ngabathile, abafuna ukufeza izinhloso zabo. Wenze isibonelo ngokuthi noma ungachitshiyelwa umthetho kodwa ukunikezwa kwabantu umhlaba ngaphandle kwesinxephezelo ukubona kuyinto engenakwenzeka. Ulinganise ngengxenye yomhlaba waseThekwini, ukuthi njengoba waziwa ukuthi abanikazi bawo ngabantu bakwaNgcobo, bazokuvuma yini bona ukuthi umhlaba wabo uthathwe ngaphandle kwesinxephezelo? Ngokusho kukaSolwazi Somadoda Fikeni naye ongumhlaziyi wezepolitiki, umphumela wemibono ngeke ushintshe lutho ngoba abamnyama okuyibona abaningi kuleli, bazothi bafuna umhlaba uthathwe ngaphandle kwesinxephezelo, bese abamhlophe okuyibona abaphethe umhlaba, baphakamise ukuthi kuzomele banxeshezelwe uma kungukuthi umhlaba uyathathwa kubona. Mayelana nokuthi uma sekwenzekile wachitshiyelwa umthetho umhlaba uzothathwa ngempela yini ngaphandle kwesinxephezelo, uFikeni uthe okumele kwazeke wukuthi izwe liphethwe ngosopolitiki izinhloso zabo kuwukuzuza okufunwa yibona. “Kwipolitiki kusetshenzwa ngokukhohliswa kwabantu. Kangiboni noma ukuchitshiyelwa kwalesi sigaba kungaba yimpumelelo yini, ukuthi sekungaba yindlela abantu abangabuyiselwa ngayo umhlaba wabo,” kuchaza uFikeni. Uthe esingakulindela ngokuhamba kwesikhathi, yisimo esifanayo nesaseZimbabwe lapho abantu bakhona abamnyama ababethenjiswe ukuthi bazonxeshezelwa ngokuthathwa komhlaba, bagcina ngokuthi bawuthathe ngenkani kwabamhlophe bakhona. UNksz Annelie Lotriet weDA, uthe iyamangaza indlela iPhalamende eselifuna ukuba ukuchibiyelwa komthetho kusheshiswe ngayo. Nezinye izinhlangano, okukhona kuzo i-Agri SA namanye amaqembu aphikisayo, sezizwakalise ukungenami ngezikubize ‘’ngokusheshiswa” kokuchibiyelwa komthetho. Ngokwe-Agri SA, isifiso sayo bekuwukuthi ukwethulwa nokulalelwa kwemibono kube yinto eyenziwa kahle phakathi nonyaka ozayo, sekubonakala ukuthi abantu sebebuye kahle nasemaholidini kaDisemba ukuze kungabi khona izikhalo. IPhalamende lithatha isinqumo sokuthi ikomiti lezomhlaba ePhalamende lisingathe ukwethula kwemibono ngokuchitshiyelwa kwalesi sigaba nje, ngo-Agasti uMengameli wakuleli uMnuz Cyril Ramaphosa, wathi iqembu elibusayo i-ANC, lizokwenza izichibiyelo kuMthethosisekelo wezwe, okunye kwako kuhloswe ngakho ukuthathwa komhlaba ngaphandle kwesinxephezelo. URamaphosa wathi lena yindlela yokukhulisa umnotho wezwe, emuva kokuthi iStatistics SA yayimemezele ukuthi siyanda isibalo sabantu abangasebenzi ezweni. Ngenkathi i-ANC yenze umhlangano wayo obizwa ngeLekgotla, owathatha izinsuku ezimbili, yakuphakamisa ukuthi kumele kube khona ekwenzayo ukukhulisa umnotho wezwe. UKhongolose wakubeka kwacaca ukuthi ngeke avumele abamaqembu aphikisayo ukuthi kube yibo abahola umkhankaso wokuthi kuthathwe umhlaba ngaphandle kwesinxephezelo.