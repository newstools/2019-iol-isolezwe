UNgqongqoshe woMnyango, uNkk Angie Motshekga, kulindeleke ukuthi ayimemezele ngoLwesibili oluzayo. UMotshekga uzokwethula imiphumela eVodacom Dome Noordwyk, eMidrand, eGoli, ngo-4 ntambama. Okhulumela uMnyango, uMnuz Elijah Mhlanga, uthe sebekwenzile konke okufanele kwenziwe uma kuzokhishwa imiphumela. “Ezinsukwini ezimbalwa ezizayo sizoqala sigaye izitatimende zemiphumela yabafundi. Sibe nonyaka omuhle futhi nokubhala akubanga nezihibe ezingaphezu kwamandla. Kuhlala kuyisifiso sethu ukuthi sibe nemiphumela engcono unyaka nonyaka. Siwuhambisile nombiko wethu kuMalusi, ukuveza esikwenzile ukuqinisekisa imiphumela emihle,” kusho uMhlanga. UMhlanga uthe uyazi ukuthi lesi yisikhathi esinzima kubafundi nabazali kodwa uyanxusa ukuthi behlise umoya. Uthe akukho okusengenziwa ukushintsha imiphumela kodwa kukhona abafundi abangakwenza uma sebeyibonile. “Sinxusa abafundi ukuthi baye ezikoleni zabo ngoJanuwari 8 bayolanda imiphumela yabo. Kumele bazibuke kahle izitatimende, bacele nosizo kothisha ukuthi yikuphi abangakwenza uma bengaphasanga kahle. Siyabakhuza abafundi ukuthi bayeke ukuthi uma bengaphasanga kahle bese bethukuthela balahle izitatimende bese besishayela izingcingo kamuva sebecela ukubhala kabusha isikhathi singasekho,” kusho uMhlanga. Othishanhloko badonswe ngendlebe ukuthi babe khona ezikoleni ngosuku olufanele. Uthe imiphumela izobe itholakala nange-internet kulabo abazobhalisa ukuyithola khona. Ukhumbuze nabafundi ukuthi bayakwazi ukucela ukubona amaphepha abo okubhala nokuthi bacele ukumakelwa kabusha uma benganelisekile ngemiphumela. Bawu- 790 405 abafundi ababhale izivivinyo zika-matric ezikhungweni eziwu 7 416 kuzwelonke nonyaka. Bawu-212 ababhale ezikhungweni zokuhlumelelisa izimilo. Ukubhalwa kwezivivinyo kuqedwe ngoNovember 28 kwase kuqalwa ukumakwa okuqedwe ngoDisemba 14. Imiphumela yokuphasa kwabafundi kuzwelonke ngonyaka odlule yafinyelela ku-78.2% owawugcono kuno-75.1% wango-2017.  * Isolezwe lizoshicilela imiphumela ka-matric ngoLwesithathu ngoJanuwari 8.