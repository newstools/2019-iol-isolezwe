Leli windi likashwele lizovaleka ekupheleni kukaMeyi ngonyaka ozayo. UNgqongqoshe wamaPhoyisa kuleli, uMnuz Bheki Cele, usanda kunxusa labo abanezibhamu ezingekho emthethweni ukuthi abazihambise emaphoyiseni ngenhloso yokunciphisa izigameko zobugebengu ezenziwa ngalezi zibhamu. Ucwaningo luveza ukuthi iningi labantu abadutshulwayo kuleli babulawa ngezibhamu ezingekho emthethweni yizaphulamthetho ezisuke zifuna ukudukisa umkhondo ukuze amaphoyisa angakwazi ukulandela kalula ukuthi ngubani owenze icala. UCele uthe uma uletha isibhamu esingekho emthethweni kusanoshwele awuboshwa kodwa uma kutholakala ukuthi isibhamu sakho sinamacala, uyawathwala lawo macala. “Kubalulekile ukuthi abantu bazilethe izibhamu ezingekho emthethweni ukuze kuliwe nobugebengu obudlangile obenziwa ngazo,” kusho uCele. Uthe izindawo ezinezibhamu eziningi ezingekho emthethweni iKwaZulu-Natal naseWestern Cape lapho kudlange kakhulu izimpi zamaqembu ezigelekeqe. EWestern Cape kuze kwaphoqeleka ukuthi uhulumeni atshale amasosha kulesiya sifundazwe ngenxa yezinga eliphezulu lobugebengu. Kusukela kungene amasosha, sezithe ukwehla kancane izigameko zokubulalana khona. KwaZulu-Natal izindawo ezidume ngokuba nezibhamu eziningi iseMsinga, emahostela aseThekwini nakwamanye amalokishi. UMqondisi kwisikhungu esicwaninga ubugebengu kuleli, i-Institute for Security Studies, uDkt Johan Burger, uthe bancane abantu abaletha izibhamu ezingekho emthethweni uma kuvulwe iwindi likashwele. “Isizathu esidala lokhu ukuthi abantu basuke besaba ukuthi bazoboshwa uma beletha izibhamu,” kusho uBurger. Uthe lezi zibhamu uma seziqoqiwe ziyashiswa ukuze zicekelwe phansi.