Ngo-Agasti 12 nonyaka lo mfundi oneminyaka engu-24, owayefunda uGrade 9, wagqema uthisha ngensimbi ekhanda, wamgwaza wabe esemshayisa ngemoto yakhe ayiduna. INkantolo yesiFunda eMgungundlovu ngeledlule ilahle lo mfundi ngecala lokuzama ukubulala, elokushaya ngenhloso yokulimaza nokuduna imoto. Uthisha (31), owacela ukungadalulwa igama lakhe, wahlaselwa esendleleni eya esikoleni ngesikhathi emiswa umfundi esezofika. Uthisha wama ngoba ecabanga ukuthi kukhona umfundi ayedinga ukusizwa ngakho kanti akabuzanga elangeni. “Ngehlisa iwindi lemoto ukuze ngizwe ukuthi uthini, wanginika ucingo lwakhe wathi kukhona uthishanhloko afuna ukukukhuluma nami. Ngathi ngisabambe ucingo, ngezwa ukuthi akekho umuntu okhulumayo. Ngezwa esengishaya ngensimbi ekhanda, ngavele ngadideka, yangasuka imoto. Ngabe sengizama ukukhipha ukhiye, waphukela phakathi. Ngazama ukuphuma emotweni, elokhu engishaya ngisho sengingaphandle igazi ligobhoza ekhanda,” kulandisa uthisha ngaleso sikhathi. Uthisha wathi umfundi wabe esengena emotweni yakhe wamshayisa ngayo. Imoto yatholakala budebuduze nendawo yesigameko, umsolwa wagcina eboshiwe. Esitatimendeni esithunyelwe uMnyango wezeMfundo KwaZulu-Natal izolo, uveze ukuthi ukuthathela phezulu ezokuphepha kwabafundi, othisha nabo bonke abathintekayo ezikoleni. UNgqongqoshe woMnyango uMnuz Kwazi Mshengu, uthe: “Sithanda ukuphinde sikucacise ukuthi angeke sizibekezelele izenzo zodlame nobugebengu ezikoleni ngoba ziphazamisa ukufunda nokufundisa.” Umnyango uthe unobudlellwano namaphoyisa njengoba izikole ziqashwe ngelokhozi iziteshi zamaphoyisa ezisemiphakathini ezikuzona. Uqhuba ngokuthi lobu budlelwano buqiniswe nawukwakhiwa kohlakala lwamakomiti ezokuphepha ezikoleni njengoba kwengezwe nangamavolontiya angu-1 500 asatshalaliswe ezikoleni. “Umnyango uzoqhubeka nokuvikela amalungelo abafundi nothisha ezikoleni, kodwa lokhu kungaba enkulu impumelelo uma singabambisana nabazali nemiphakathi,” kusho uMshengu.