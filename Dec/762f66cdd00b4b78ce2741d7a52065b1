I-IFP inqume ukuthi ingamthatheli izinyathelo uSomlomo kaMasipala Abaqulusi oboshelwe izinsolo zokweba igenerator yomkhandlu. UMnuz Mkhonyovu Khumalo (47) onguSomlomo ungaphandle ngebheyili kaR 2 000 benoMnuz Sizwe Mthembu (45) oyisikhulu sezeziNhlekele eBaqulusini. Badliwe ngamasongo kaSigonyela ngesonto eledlule ngecala lokweba i-generator. Isolezwe ngeSonto ngeledlule libike ngokuboshwa kukaKhumalo okuthiwa uthathwe ematasa emhlanganweni abewusihlalo wawo. Bebevele eNkantolo yeMantshi eVryheid icala labo lahlehliselwa uFebhruwari 24 wonyaka ozayo. USihlalo we-IFP uMnuz Blessed Gwala uthi okwamanje uKhumalo uzoqhubeka asebenze kuze kuphothulwe udaba enkantolo ngoba abakwazi ukuxhomondela bamthathele izinyathelo bengakalazi iqiniso lonke. “Umthetho wezwe uqondile phela ukhuluma ngokuthi umuntu umsulwa aze atholakale enecala nathi sizolandela lokho-ke. “Okunye okufanele ukuqaphele wukuthi uKhumalo uyaphikisana nokushiwo ngamaphoyisa ecaleni, manje yinkantolo okufanele ixazulule esimeni esinjalo ngoba bayaphikisana,’’ kusho uGwala Izimpukane eziluhlaza ezilwazi kahle udaba zithi i-generator yaduka emahhovisi omkhandlu ngo-2017 kwase kuvulwa icala kodwa ngokuhamba kwesikhathi yatholakala emzini kaKhumalo kwaCeza, oLundi. Kuphinde kuvele nokuthi uKhumalo wayematasa nomsebenzi wokungcwaba umfowabo ngesikhathi kunyamalala i-generator. Kuthiwa abaphenyi abafika bashaqa i-generator emzini kaKhumalo abamazisanga nokwenza ukuthi naye avule icala lokunyamalala kwayo. Amaqembu aphikisayo kulo masipala ayavutha akhala ngokuthi akufanele ngabe uKhumalo uyaqhubeka nokusebenza ekubeni engaphansi kwefu elimnyama lezinsolo zokweba.