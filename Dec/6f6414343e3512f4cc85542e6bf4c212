UNkk Nkosingiphile Mtshali osebeke umjondolo emzini kadadewabo, akasakwazi ukuthola indlu yomxhaso kahulumeni ngoba emabhukwini kuvela ukuthi wayithola. Okwenza udaba lwakhe lube nzima wukuthi kukhona ngisho nobufakazi betayitela lokuthi wahlomula kuhulumeni. Ngesikhathi efaka isicelo ngo-1998, wayesahlala eHammarsdale. Uthe wayelokhu egqigqa emahhovisi ukubheka ukuthi sihamba kanjani isicelo, waze washiya kule ndawo engawutholanga umxhaso. Kwaze kwashona ngisho umyeni wakhe, indlu bengayitholanga. “Ngaya KwaDukuza sengiyohlala khona. Ngacabanga ukuthi ake ngiphinde ngiyozama ukubhalisa ngo-2003. Ngamangala ngitshelwa ukuthi ngayithola indlu ngo-2000, kwaphuma futhi kukhona nobufakazi betayitela. Ngize ngaya emahhovisi ezezindlu, bangivezela imephu ekhomba inombolo yendlu okuthiwa ngeyami, engu-2094,” kuchaza uNkk Mtshali. Uthe okumdidayo ngemephu yaseHammarsdale wukuthi kukhona inombolo yendlu kuphela kodwa isakhiwo kasikho. Uthe uphinde waqinisekisa ngokuthi aziyele mathupha kule ndawo, eyobheka inombolo yendlu. Nakhona wathola “omakhelwane” bakhe benazo izindlu kodwa ngokwenombolo yakhe kukhomba ukuthi kakukaze kwakhiwe. Uthe lesi simo sesimphathise ngekhanda ngoba uyayidinga indlu. Kumanje ubeke umjondolo egcekeni likadadewabo. Uveze nokuthi akekho nomtshelayo ukuthi yisiphi isinyathelo okumele asithathe. UNkk Mtshali uthe uma kufike abaholi bezepolitiki emphakathini, uyayibhala incwadi ahambise isikhalo sakhe ngethemba lokuthi bazomzwela. Uthe useze wayeka ngoba impendulo kayibuyi ekubeni usuke enethemba lokuthi incwadi yakhe izofakwa eminyangweni ofanele. Okhulumela uMyango wezokuHlaliswa kwaBantu neMisebenzi yoMphakathi KwaZulu-Natal uMnuz Mbulelo Baloyi, uthe bayaqala ukuhlangabezana nale ngwadla. “Sengikhulumile noNkk Mtshali futhi kuyamangaza ngempela ukuthi itayitela laphuma kanjani indlu engenayo. Okuxaka kakhulu ukuthi ayikho ngisho indawo yokwakha lapho imephu imkhomba khona futhi omakhelwane kabazange banezele ukwakha izindlu zabo. Lolu daba siyaluphenya sihlangane noMasipala weTheku ukubheka ukuthi itayitela lakhishwa kanjani,” kuchaza uBaloyi. 