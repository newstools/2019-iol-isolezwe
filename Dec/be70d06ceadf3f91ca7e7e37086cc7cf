UNgqongqoshe wezeMpilo kuzwelonke uDkt Zweli Mkhize uthe imithi izonyuka ngo-4.5% ngonyaka ozayo, ngeke kube khona enyuswa ukudlula le ntengo. Phambilini abantu baseNingizimu Afrika bebekhala ngezinkampani ezingabanikazi bemithi ethile ezingafuni ukuthi ezinye izinkampani zikhiqize imithi efanayo kodwa engeke imbe eqolo. UDkt Mvuyisi Mzukwa weSama uthe abaneme ngokunyuka kwentengo yemithi ngoba lokhu kusho ukuthi abantu bakuleli kufanele bakhokhe imali ethe xaxa uma bezithengela imithi emakhemisi. “Asineme ngokunyuka kwemithi ngo-4.5% kodwa siyabonga ukuthi uhulumeni uyakwazi ukushaya umthetho wokuthi izinkampani ezikhiqiza imithi zingayenzi imbe eqolo. Okusikhathazayo wukuthi kunabantu abathenga imithi emakhemisi abangeke bakwazi ukuyithenga njengoba isinyukile. “Ukube kuya ngathi ngabe iNingizimu Afrika izikhiqizela imithi yayo kuleli ukuze kuzokwehla izindleko zayo. “Siyazi ukuthi kunezinkampani ezingafuni ukuthi kukhiqizwe imithi efana neyazo kodwa ezobiza kancane lowo mkhuba sithi awuphele. Kazivunyelwe nezinye izinkampani ukuthi zikhiqize imithi ukuze kuphile abantu,” kusho uMzukwa. Uthe kunabantu abakhishwa ngaphandle kwezempilo ngoba yize kumahhala ukuya emtholampilo kodwa imithi emakhemisi kumele bayikhokhele.