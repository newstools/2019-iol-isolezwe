Isexwayiso sikhishwe wuMnyango wezokuBusa ngokuBambisana neziNdaba zoMdabu KwaZulu-Natal. Uxwayise nangokuthi abantu bangalokothi bawele imifula egcwele ngezinyawo nangezimoto. Okhulumela lo mnyango uMnuz Senzelwe Mzila, uthe abantu abahlale beqaphile futhi bakhuphukele ezindaweni eziphakeme ukuze bagweme ukumuka. “Abahamba ngezinyawo nabashayela izimoto abapheze ukuwela amabhuloho agcwele nahamba amanzi ngaphezulu ngoba bazomuka. Izangoma zezulu zisibikele ukuthi lizoqhubeka nokuna KwaZulu-Natal ngakho abantu kumele bahlale beqaphile,” kusho uMzila. UNgqongqoshe womnyango osabambile uNkk Peggy Nkonyeni uthe amathimba ezinhlekelele ami ngomumo ukubhekana nanoma yimuphi umonakalo odalwa isimo sezulu ikakhulukazi ezindaweni ezigudle ugu. “Sikhiphe ithimba lethu elibheke imigwaqo nezindawo ezivame ukuhlaselwa yizikhukhula ukuze linikeze usizo olwanele izakhamizi,” kusho uNkk Nkonyeni. Umnyango uthe ubungakabikelwa ngezigameko zokufa kwabantu ngenxa yezulu. Isangoma sezulu kwaSouth African Weather Service uMnuz Mkhushulwa Msimang sithe lizoqhubeka nokuyidliva izulu ezindaweni ezigudle ugu KwaZulu-Natal namuhla. UMsimang uthe kulindelwe imvula ewu-60%. “Abantu abahlala ezindaweni ezigudle ugu bazoqhubeka nokuthola izimvula namuhla. Maphakathi nesifundazwe * -30% wemvula olindelekile. Isimo sizobuyela kwesejwayekile ngoLwesihlanu. Lokhu kusho ukuthi abantu bazothola izimvula ezejwayelekile lapha nalaphaya,” kusho uMsimang. IMeya yeTheku uMnuz Mxolisi Kaunda ixwayise izakhamuzi ukuthi zipheze ukwakha ezindaweni ezivame ukuhlaselwa yizikhukhula. UKaunda uthe nakuba beqonda ukuthi abantu badinga umhlaba wokwakha, lokho akusho ukuthi kumele abantu babeke impilo yabo engcupheni.