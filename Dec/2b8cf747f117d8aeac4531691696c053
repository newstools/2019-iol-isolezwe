UMNDENI welungu lesigungu esiphezulu se-ANCYL KwaZulu-Natal elibulewe, uNksz Sindisiwe Beauty Ndlovu (34), uthi umufi ubedliswe yisoka lakhe, lamphendula umantindane walo. UNksz Ndlovu, kusolwa ukuthi udutshulwe yisoka lakhe washona ngasekuqaleni kwesonto. Ushiye usana olunezinyanga ezintathu. Isoka eliyiphoyisa liboshwe ngalesi sehlo, lathweswa icala lokubulala. Umufi ubesebenzela uMnyango wezemiDlalo, ubuCiko namaSiko KwaZulu-Natal. Umfowabo kamufi, uMbhishobhi Bhekizitha Ndlovu, ukhulumele umndeni emngcwabeni kadadewabo obusenkundleni yezemidlalo eThokozani, e-Albert Falls ngaseMgungundlovu izolo. UNdlovu uthe kabafuniseli ngokudliswa kukadadewabo, sebekutholile lokho. “Ubeloyiwe uSindi, ethenga igilosa ekhaya aphinde ayoyithenga kuloya muzi, hhayi ngesihle kodwa kukhona abenziwe khona. Ubevuka phakathi namabili aye kuye lo muntu,’’ kusho uNdlovu enanelwa wukudabuka kwezethameli zomngcwabo. Uthe bebenganakile ukuthi uyahlukumezeka. Kuthiwa umufi ubedela konke anakho ukuze kujabule isoka lakhe. Ubefihla ngisho limbhaxabula, aze angaveli kubangani bakhe aze aphole lapho ashaywe khona. Kuthiwa uma selikhumile isoka, ubeshiya konke adansele isigingci salo. “Ubedabulwe ngereyiza kaningi kabi, kucaca ukuthi ikhona into enziwe yona. Indaba yokuloya yinto ekhona, siyibonile kudadewethu. Mina kangifuni nokumazi lo muntu obulale ingane yakithi ngesihluku’’ kusho uNdlovu. Ngesikhathi kuqhubeka inkonzo yomngcwabo etendeni, usana lukamufi belugoniwe lungazi nanyaka luqalaza luzincelela idamu, kubonakala ukuthi kusemnyama kulo. Belugonwe wuNksz Hlengiwe Mavimbela, obehleli eduze komndeni elokhu ewududuze njalo. UNdlovu uthe sebethembe umthetho ukuthi uzokwenza umsebenzi wawo, ugwebe umsolwa ukuze umndeni uthobeke izinhliziyo. “Ningagxeki amaphoyisa onke ngesenzo somuntu oyedwa,’’ kusho uNdlovu ezwakala ukuthi udiniwe. Ongqongqoshe nezinye izikhulu ze-ANC nohulumeni bebephumile bethamele umngcwabo. Amalungu omphakathi abegcwele itende. Izikhulumi nomakhelwane bachaze umufi njengomuntu obehlala ehleka engashintshi umoya wakhe. Umndeni ubonge uhulumeni ne-ANC ngokuwududuza kusukela kwenzeke isehlo phakathi nesonto. Uhlelo beluphethwe ngokuhlanganyela wuMbhishobhi Vusi Dube noMnuz Thanduxolo Sabelo, uNobhala we-ANCYL esifundazweni.