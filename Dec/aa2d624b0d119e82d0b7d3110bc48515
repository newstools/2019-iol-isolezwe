Lokhu kulandela ukuba i-ANC yenze obekungalindeleke izolo, kwaqokwa ilungu layo uMnuz Geoff Makhubo ukuba yiMeya entsha yaseGoli. I-DA ibiphethe lo masipala ngokuhlanganyela namaqembu i-IFP, FF Plus, ACDP, UDM, Cope ne-ACDP. USihlalo weDA eGauteng, uMnuz Mike Moriarty, uthe iqembu labo liphoxekile ngemiphumela eliyitholile. “Uma ucabanga kahle, bonke laba bantu ebesibambisene nabo bavotele i-ANC. Okudumaza kakhulu wukuthi ukhuluma nabantu, bathi ungakhathazeki sizokuvotela, bese uthola umphumela ofana nalona,” kusho Moriarty. UMoriarty uthe uma kuhamba kanjena ubudlelwane babo namanye amaqembu eTshwane bungahle bube sengcupheni yokuba ibalahlekele iTshwane. Emakhanseleni angu-268 avotile izolo, uMakhubo uthole amavoti angu-137, obemele iDA uMnuz Funzela Ngobeni wathola amavoti angu-101, kwathi obemele i-EFF wathola angu-30. I-ANC inezihlalo ezingu-122, iDA ibe nezingu-102, i-EFF inezingu-30. Ukususwa kweDA emandleni kulandela ukuba owayeyimeya yeDA uMnuz Herman Mashaba, eyilaxazile iDA nesikhundla sakhe.