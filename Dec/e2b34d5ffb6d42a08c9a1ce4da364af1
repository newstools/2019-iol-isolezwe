UMinenhle Mbonambi (15) udutshulwe esegcekeni lakubo eDendethu, eSundumbili, eMandeni, ngoMgqibelo ebusuku. Ubephuma kwenye indlu eyolanda insipho yokugeza esanda kubuya kolanda izinkomo. Uyise kamufi uMnuz Sibusiso Mbonambi, uthe basola umbango wamatekisi ngokubulawa kwendodana yakhe. “Umfana wami ubengawakhonzile nhlobo amatekisi, ubehlala esho ethi baba noma unamatekisi wena, mina angithandi ukusebenza kuwo ngoba awaphephile. Usho njena kanti uzodutshulwa ngenxa yawo amatekisi. Umfana wami ubenephupho lokuba wuthisha noma wudokotela,” kusho uMbonambi. Ukubulawa kukaMinenhle, kulandela ukudutshulwa kukayise omncane uMnuz Siyabonga Mbonambi, owabulawa ngoJuni nonyaka. Kusolwa ukuthi lo mbango oqhubekayo owezikhundla kososeshini abangaphansi kweNembe/Dendethu (Mandeni Taxi Association). UMbonambi uthe kumphathe kabi kakhulu ukubulawa kwengane ngezinto ezithinta umsebenzi wasekhaya wamatekisi. “Mina nginamatekisi nabafowethu. Ingane ayihlangene nalokhu. Okwenza ngiphatheke kabi kakhulu wukuthi ngiyasola umbulali uyidubule azi kahle ukuthi yingane. Ngoba ngiqale ngezwa ikhala ngaphambi kokuba kuqhume isibhamu kabili. Okunye nje igceke lethu likhanya bha, ukwazi ukubona yonke into. Ingane yami bayidubule noma isizama ukubaleka. Lokhu kusihlukumeze kakhulu ikakhulukazi umama ongizalayo obekunguye ohlala nale ngane imsiza ngezinto eziningi,” kusho uMbonambi. Uthe bafuna amaphoyisa aphenye abophe nabasolwa. “Kuba buhlungu uma kugcinwe kuthathwa izitatimende kodwa kungaboshwa muntu. Sifuna umenzi walokhu aboshwe, agwetshwe,” kusho uMbonambi. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala, kusaphenywa. “Amaphoyisa aseSundumbili aphenya icala lokubulawa komfana oneminyaka engu-15 odutshulwe eDendethu. Udutshulwe esifubeni washonela khona lapho. Imbangela yokubulawa kwakhe ayaziwa,” kusho uCaptain Gwala.