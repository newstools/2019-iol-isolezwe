INHLANGANO yezepolitiki iDemocratic Alliance (DA) iphikisa isiphakamiso esibekwe umengameli wezwe uMnuz Cyril Ramaphosa mayelana nokujeziswa kweziboshwa njengoba kusolwa ukuthi uthe kumele zigqilazwe ngomsebenzi emajele. IDA ngoMsombuluko ithe lesi siphakamiso asihambelani nomthethosisekelo futhi sikhombisa ukungaholi izwe ngendlela efanele. Kubikwa ukuthi uRamaphosa, obehambele umngcwabo wesitshudeni esibulewe saseCapricorn TVET College uNksz Precious Ramabulana, ukhulume wathi uhulumeni uzozama ukuletha ubulungiswa ukuze abantu ababoshwa ngamacala okuhlukumeza nokubulala abesifazane bezogqunywa ejele iminyaka eminingi, bephilie kanzima. Ucashunwe kanje: “Akumele baboshwe bese bethokozela impilo yasejele. Kumele basebenze kanzima uma sebengaphakathi. Umbuso kumele ugcine amarekhodi ezigilamkhuba ezihlukumeza abesifazane nezingane.” URamabulana watholwa egunjini lakhe egwazwe amanxeba angu-52, maduzane nekolishi iCapricorn TVET, eLimpopo ngesonto eledlule. Okhulumela ezomthetho kwiDA uNksz Glynnis Breytenbach uthe umbono kamengameli ufana ncamashi nenkulumo kaNgqongqoshe wezoBulungiswa uRonald Lamola ayibeke ngesonto eledlule. ULamola waphakamisa ukuthi ikhabhinethi kumele idingide udaba lokubuyiswa kwesigwebo sentambo kuleli. “Lezi zinkulumo zibuhlungu, zikhishwe ngenhliziyo futhi ziqhamuka kumengameli okhethwe ngokwentando yeningi. Lokhu kuyaphoxa kakhulu. Inkulumo engabheke ndawo lena, yindlela yokunyusa amathemba abantu kodwa ngeke zifezwe lezo zithembiso. Ukushona ngesihluku kukaRamabulana sekufana nendlela esiphila ngayo eNingizimu Afrika, futhi kwenzeka masonto wonke,” kuchaza uBreytenbach. UBreytenbach uthe ukulwisana nesihlava sokuhlukunyezwa kwabantu besifazane kudinga kucubungulwe ngendlela ehlukile. “Ukuhlukunyezwa kwabantu besifazane kudinga ukuthi kungenelelwe ngendlela ehlukile, hhayi lemibono engahambiselani nomthethosisekelo ebekwa umengameli uRamaphosa. Kudinga ukuthi sisebenze kanzima, sizinikele futhi sithole usizo lwezepolitiki ukuze sizoxazulula lenkinga,” kuchaza uBreytenbach. Uthe uhlelo lokusebenza kwamajele luntekenteke, okwenza lingabi bikho ithemba lokuthi iziboshwa ziguquke ejele. “Ukunyusa izigwebo nokulahla izikhiye akusona isixazululo ekunqandeni lenkinga ebhidlange emphakathini. Ukubeka umbono wokuthi akugqilazwe iziboshwa noma kubuyiswe isigwebo sentambo ukuze kuxazululwe le nkinga kufana nokuthi iyabalekelwa. Umengameli kumele asebenze kanzima ukuze sizokwazi ukuqala sixazulule isihlava sokuhlunyezwa kwabantu besifazane. Uthe uhulumeni kumele akhiphe imali ukuze kuzoxazululeka le nkinga, wabalula nokushintshwa kohlelo lokusebenza kamajele. 