Lokhu kushiwo nguNgqongqoshe woMnyango weziSebenzi zikaHulumeni nokuPhatha, uMnuz Senzo Mchunu, engxoxweni ekhethekile naleli phephandaba. Ubechaza ngezinkinga zezikweletu sikahulumeni, okuthiwa sinomthelela ekuzikeni komnotho kuleli. Ngale kokuthi kuke kwanezikhalo zokuthi abasebenzi bakahulumeni baningi kakhulu, uMchunu uthe sebetholile ukuthi lokhu kakuyona inkinga. Uveze ukuthi ngonyaka wezimali ka-2016/17, abasebenzi bakahulumeni babelinganiselwa ku-1.1 million imiholo yabo ingu-R200 billion. Ngonyaka ka-2018/19 abasebenzi bebelinganiselwa ku-1.2 million kodwa imihlomulo ingu-R500 billion. “Lezi zibalo zikhombisa ngokusobala ukuthi kukhona okungahambi kahle. Isibalo sabasebenzi kasinyukile kangako kodwa imihlomulo yabo ibukeka iphezulu kakhulu ngokwalezi zibalo. Kumanje sinezingxoxo ukubhekisisa lolu daba ngoba kusho ukuthi kukhona okungahambi kahle ezinhlelweni zikahululemeni,” kuchaza uMchunu. Echaza ngohlelo lokukhuthaza abakuhulumeni ukuthi basheshe bathathe umhlalaphansi, uthe sebelushiyele kubasebenzi. Phambilini bekunemizamo yokuthi abasebenzi abaneminyaka engu-55 bakhuthazwe ukuthatha umhlalaphansi, uthe sebewuyekile lowo mzamo. Uveze ukuthi bekuvele kusemthethweni ukuthi abasebenzi abafuna ukushesha bacele umhlalaphansi bakwenze lokhu. Okwenze bakhuthazwa ukuthi basheshe bawuthathe bekuzanywa ukwehlisa izikweletu kuhulumeni, osekucacile ukuthi isibalo sabasebenzi kasiyona inkinga. UMchunu uthe nokho abanqabile ukuthi ofuna ukuthatha umhlalaphansi awuthathe, hhayi ngoba ephushwa wuhulumeni. Muva nje uMchunu uke wazwakalisa ukukhathazeka ngezikhala ezingaphezu kuka-100 000 kuhulumeni, ezingavaliwe. Uthe useyithumele isekhula eyalela izinhlaka ukuthi zivalwe izikhala. Kulezi zikhala kubalwa umkhakha wezempilo nowezemfundo, okuhlala kukhalwa ngokungaqashwa kwabasebenzi bakhona. “Akumele uhulumeni ahluleke ukugcwalisa izikhala zabasebenzi uma isimo simvumela. Okunye okudale lesi sibalo sabangaqashiwe wukwakhiwa kabusha kukahulumeni nezinguquko ezenzeke emuva kokhetho. “Nokho ezinye izibalo kaziqondile ngoba kuyenzeka kuthi abantu sebeqashiwe kodwa kungabhalwa phansi ukulungisa izibalo. Siyakukhuthaza ukuvalwa kwalezi zikhala ukuze kuxazululeke nezikhalo kothisha nonesi abangaqashiwe,” kusho uMchunu. Uthinte nodaba lothisha bakwaGrade R abakhala ngamaholo, athe lokhu ukushiyela kwabezemfundo, akholwa wukuthi bazolungisa. Ukuqinisekisile ukuthi uMengameli Cyril Ramaphosa usesayinile ukuthi ongqongqoshe nezikhulu eziphezulu eminyangweni kahulumeni nakomasipala, ziyeke ukupepenyeka ngamaBusiness Class emabhanoyini. Ukhale ngezigidi ezichithwa kukhokhelwa izinkantolo emacaleni athinta iminyango ehlukene kahulumeni. Uthe kunezingxoxo zokubheka isixazululo kulokhu. Kusasa uMchunu uzobe enomdlalo wegalofu nosomabhizinisi eMount Edgecombe, eThekwini, ngenhloso yokuqokelela isikhwama sokuxhasa intsha eswele. Lokhu ukwenza ngaphansi kwenhlangano ayisingethe nomkakhe, iSenzo and Thembeka Mchunu Foundation. Uthe wayiqala emuva kokubona izinkinga ezibhekene nentsha emakhaya. Uthe yize kuyisekhaya KwaZulu-Natal kodwa le nhlangano ibhekela intsha kuzwelonke.