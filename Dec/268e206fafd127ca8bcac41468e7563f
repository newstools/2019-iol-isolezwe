UMnuz Jetro Madu (68) nomasihlalisane wakhe uNksz Jwana Nkwabu (63) nomzukulu wabo oneminyaka engu-11, izidumbu zabo bezigenciwe, zashiswa emzini wabo okusolakala ukuthi bebenukwa ngabathile ngokuthakatha. UMnuz Bhekisisa Madu, ongumfowabo kaJetro, uthe kubashaqisile ukubulawa komfowabo nomndeni ngesihluku esingaka. “Sihlukane nomfowethu ngoMsombuluko ntambama kade sizihlalele siziphuzela naye, wathi uyolala. NgoLwesibili ekuseni ngizwe kungqongqozwa ngimenyezwa kuthiwa mangiphuthume nanku umuzi kamfowethu usha. Ngifike ngaphelelwa ngamandla ngifica sekushe kwangqongqa. Izidumbu zabo bezigenciwe zanqanyulwa izingalo ngocelemba. Kangazi ukuthi bebenzeni sebengaze babulawe ngesihluku esinjena pho,” kubalisa uMadu. Uthe kuningi okukhulunywayo. Kunezinsolo zokuthi kukhona abebebanuka ngokuthakatha. Uthe umfowabo ubengakaze ezwe kuthiwa unezitha, akayazi imbangela yokubulawa kwakhe. “Okwamanje nami ngisalinde izingane zakhe ezizofika ngoba zisebenza eGoli. Siyethemba uphenyo lwamaphoyisa luzobaveza abenzi bokubi, negazi lomunntu liyakhuluma,” kusho uMadu. IMeya kuMasipala wasoLundi, uMnuz Wilson Ntshangase, ikugxekile ukubulawa kwamalungu omndeni ngesihluku. “Siyile endaweni yesigameko. Isimo esinyantisa igazi, yinto ebuhlungu kakhulu eyokubulawa kwabantu abadala nomzukulu. Kakukho okubambekayo okungaba yimbangela yokubulawa kwabo. Izinkulumo ebezikhona bezithi kukhona ukunukwa ngokuthakatha,” kusho uNtshangase. Unxuse abaholi, ikakhulu amakhosi nezinduna ukuthi bakhuze lesi sihlava ngoba singadala ingxabano, siqubule impi yezigodi. “Isikhathi esibi sonyaka. Iningi labantu liyabuya liza emakhaya, ngakho izigameko ezinjengalezi zimbi kumele zigxekwe.” Uthe balindele ukuthi umndeni uhlangane bese bona bengumasipala belekelele lapho bengasiza khona. Okhulumela amaphoyisa KwaZulu-Natal, uCol Thembeka Mbele, uthe kuvulwe icala lokubulala esiteshini samaphoyisa eMahlabathini. “Amaphoyisa aseMahlabathini athole umbiko ngokubulawa kwabantu. Uma efika endaweni yesigameko, athole izidumbu ezintathu ebezishisiwe ezimbili zigenciwe, esisodwa sishe kakhulu. Kuvulwe amacala okubulala esiteshini samaphoyisa eMahlabathini, amaphoyisa ayaphenya,” kusho uCol Mbele.