Lokhu kube ngezinye zeziphakamiso ze-EFF ezimenyezelwe kade kuvalwa ingqungquthela yalo izolo eNasrec, eJohannesburg. “I-EFF ifuna ukuba iPAP ibe namandla okuqoka ukuthi imuphi uhulumeni onegunya nongenalo. Lokhu kuyobanikeza amandla okuba bangavumeli ukuba kuphathe uhulumeni othathe izwe ngodlame.” Sekuvele ukuthi kukhona amalungu e-EFF emazweni aseNamibia naseLiberia. Khonamanjalo, inhlangano i-Insika Economic Movement, izwakalise ukukhathazeka ngokuphepha kukaMengameli we-EFF uMnuz Julius Malema, kulandela ukuphawula kwakhe ukuthi kumele kwakhiwe umnotho wase-Afrika. UMalema ukusho lokhu ekhuluma engqungqutheleni yabo, wathi i-EFF ayifuni zinto ezincane, ifuna i-Afrika yonke. Usihlalo weNsika, uDkt Sihle Sibiya, uthe: “Udaba lokufuna i-Afrika ihlangane kuyawathusa amazwe asentshonalanga ngoba uma kuhlangana i-Afrika ngeke kube nokulwa phakathi kwalawa mazwe. Lokhu kusho ukuthi ngeke besawadayisela izikhali. UMalema uzohlaselwa njengoba kwahlaselwa uMnuz Muammar Gaddafi (owayengumengameli waseLibya) ngenxa yalokhu akushoyo. Kumele azilungiselele ukubhekana nokubi.” UMalema noMnuz Floyd Shivambu, ibona bobabili abathole izikhundla, kwabayisithupha abebesebuholini obuphezulu beqembu. UMalema unguMengameli weqembu kanti uShivambu yiPhini lakhe. USihlalo uNksz Veronica Mente, uNobhala-jikelele uMnuz Marshall Dlamini, iPhini likaNobhala uNksz Poppy Mailola, uMgcinimafa uNksz Omphilo Maotwe.