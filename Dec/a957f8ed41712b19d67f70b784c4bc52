BEZIQINILE ezokuphepha engqungqutheleni yokukhetha ubuholi obusha bukazwelonke beNFP, lapho umengameli weqembu, uNkk Zanele Magwaza-Msibi ephinde wakhethwa ngaphandle kokuphonselwa inselelo. Bekukhona onogada abebehlome bezingovolo namaphoyisa ombutho weSAPS. Ukuqiniswa kwezokuphepha kule ngqungquthela ebiseJames Nxumalo Agricultural School, Olundi kulandela ukushuba kombango wezikhundla njengoba olunye uhlangothi luye enkantolo ngoLwesibili luthi luyoyimisa le ngqungquthela kodwa lwachithwa. Bonke abaholi abayisithupha besigungu esiphezulu kubalwa noNkk Magwaza-Msibi bakhethwe ngo-elethu. Noma kunjalo kuthiwa zikhona izithunywa ebezizama ukuphakamisa uMnuz Ziba Jiyane esikhundleni sephini likamengameli kodwa kwangalunga njengoba eshaywe umthetho sisekelo weqembu othi kumele okungenani ube neminyaka emihlanu uyilungu ngaphambi kokuba ungenele isikhundla esigungwini esiphezulu. Ukungaphakanyiswa kukaJiyane bese kuyimpinda njengoba nakwi-IFP lapho okuthiwa wayegaqele khona isikhundla sikamengameli, washaywa yinto efanayo. Kube nenhlokomo ngesikhathi uNkk Magwaza-Msibi ecula wathi uma eseqeda wabingelela abalandeli bakhe. Likhuluma nabezindaba ngemuva kwengqungquthela, iphini likamengameli weqembu, uMnuz Jeremiah Mavundla lithe, bajabule kakhulu ngendlela ingqungquthela yabo ehambe ngayo. UMavundla uthe into yokuqala abazoyenza ngukubuyisela ukwethenjwa kweNFP njengoba isidume kabi ngomdonsiswano. Uthe okwesibili abazokwenza wukuzama ukwakha ubumbano eqenjini njengoba kukhona izinhlangothi ezimbili ezibangayo. “Okwesithathu sizobe sesilungiselela ukhetho lohulumeni basekhaya oluzoba ngo-2021,” kusho uMavundla. Besisincane isibalo sezithunywa ebezihambele le ngqungquthela njengoba bezingaphansi ngisho kuka-600. Le ngqungquthela ibanjwe kade kukhona enye efanayo obekuhlelwe ukuthi ibiseFree State kodwa yagcina ingahlalanga. Engqungqutheleni yaseFree State bekuhlelwe ukuthi kuphakanyiswe uMnuz Philani Mavundla esikhundleni sikamengameli weqembu. Abanye abaholi abakhethelwe esigungwini esiphezulu ngaphandle kukaNkk Magwaza-Msibi, nesekela lakhe uMavundla nguMnuz Cannan Mdletshe okhethwe njengonobhala-jikelele kwathi isekela lakhe kwaba nguNksz Kelly Baloyi, usihlalo kazwelonke uMnuz Bhekithemba Dlamini, iphini lakhe nguMnuz Chris Sibisi.