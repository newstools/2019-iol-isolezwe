Amalungu omphakathi abeholwa ikhansela lawo uMnuz Reginald “Boy” Cloete agcwale iNkantolo yeMantshi yasePinetown ngoLwesihlanu lapho bekuvela khona umsolwa oneminyaka engu-30. “Amalungu omphakathi afuna umsolwa anganikwa ibheyili futhi agixabezwe ngesigwebo esinzima. Afuna achithe impilo yakhe yonke ejele. Isenzo sakhe sokungqongqisa abantu ngomlilo sakhombisa ubulwane, akakufanele ukuhlala nomphakathi. Sinokwesaba manje yingakho sifuna inkantolo ingamniki ibheyili,” kusho uCloete. Uthe ngisho impilo yengane kamufi isengcupheni uma umsolwa ededelwa ngebheyili. Umsowa kulindeleke ukuthi abuyele enkantolo ngoJanuwari 2 eyofaka isicelo sebheyili. Umsolwa uboshwe entathakusa ngoKhisimusi esigcemeni sakwa-B eMlaza lapho okuthiwa ubesebhace khona. Ubekwe amacala amahlanu okubulala nelokuthungela ngomlilo. Ngokusho kwamaphoyisa, kwabashona kwakukhona nowayekhulelwe yingakho umsolwa ethweswe amacala amahlanu okubulala. Kulesi sigameko esenzeke ngo-Ephreli nonyaka, kwashona uSinenhlanhla Mkhwanazi (5), unina uNksz Zodwa Mkhwanazi, udadewabo uNksz Sibongile Mkhwanazi nomlamu wakhe, uMnuz Khanyisani Mpanza. Kuthiwa uNksz Mkhwanazi (Zodwa) waxabana noyise wengane yakhe ehlala eLuganda, wabe esebalekela KwaDesai emzini okwakuqashe kuwo udadewabo nesoka lakhe, lapho okwenzeka khona lesi sigameko. Khonamanjalo, lihlehliselwe uJanuwari 16 wonyaka ozayo icala lokubulawa kwelungu lekomiti le-ANC Youth League KwaZulu-Natal uNksz Sindisiwe Ndlovu (34). Umsolwa oyiphoyisa, futhi obeyisoka likaNksz Ndlovu, ubevele eNkantolo yeMantshi yaseNew Hanover ngoLwesihlanu. UNksz Ndlovu wadutshulwa osifubeni ngemuva kwengxabano nesoka lakhe okuthiwa belihlala ngokumhlukumeza umufi. 