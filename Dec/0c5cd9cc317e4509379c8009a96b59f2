U-Amahle Xaba (5) obefunda uGrade R utholwe emhosheni eseshonile ngoLwesibili olwedlule emuva kokuthi emuka eMalangwe ngesikhathi ezama ukuwela nezingane zakwabo ezimbili. U-Amahla ungcwatshwe kubo izolo. Elandisa Isolezwe ngokumenze waphenduka uMsamariya, wathwala zonke izindlelo zomngcwabo ngemali yakhe, uMnuz Sizwe Sikhakhane uthe kwamthinta ukubona usizi ophila ngaphansi kwalo umndeni kamufi. “Umndeni ka-Amahle udonsa kanzima, uhlala endlini kathayela eyigumbi elilodwa, upheka emnyango, awunazimpahla zokugqoka nezokulala futhi ulala ungazi uzodlani. Ngokubona usizi lwakulo mndeni, u-Amahle ubephakelwa ukudla kwesikole agoduke nakho eyodla nomndeni wakhe. "Ngize ngacela umndeni wami ulekelele ngezimpahla zokugqoka nokudla sisiza umndeni ukuze ungcwabe namhlanje,” kusho uSikhakhane. Uthe izindleko zomngcwabo, itende nembuzi ukhiphe ephaketheni lakhe ngenxa yothando analo lwabafundi bakhe nokubona usizi olukulo mndeni. USikhakhane unxuse abantu ukuba balekelele lo mndeni ngokuwakhela umuzi futhi banikele nangokudla ngoba isimo sibi. Unina kamufi, uNksz Zanele Xaba, uthe u-Amahle waphuma ewumuntu oyozikhulula ethoyilethe kanti uzodlulela emfuleni ethi uyobuka amanzi. “Wamuka emfuleni ongezansi komuzi ngoDisemba 12 watholwa ngoLwesibili. Ngiswele imilomo yokubonga ngoxhaso lukathishomkhulu ngoba isimo asisihle neze lapha ekhaya,” kusho uNksz Xaba. UNksz Xaba uthe ubenezingane eziyisikhombisa futhi sikhulu isikhala sika-Amahle amchaze njengengane ebithumeka futhi eyithanda.