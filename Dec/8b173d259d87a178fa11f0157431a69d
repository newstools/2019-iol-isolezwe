USEHAMBA esebenzela noma yikuphi usomabhizinisi osanda kuhlomula ngomklomelo wokuba wusomabhizinisi ovelele emva “kokudilizelwa” ngumnikazi wendawo lapho abeqashe khona. UNksz Sibongile Mabongi Mthethwa, we-Ekhaya Beauty Spa eseMgungundlovu, ubeqashe endaweni kasomabhizinisi uMnuz Sphiwe Ngcobo, wodumo lwe-Ilawu. Ngokuthola kweSolezwe ngoNovemba 30 nonyaka, uNgcobo ufike washaya ngesando indawo yakhe, wayibhidliza ngoba esethi akaphume. Kuma-video abonwe yiSolezwe, usomabhizinisi uvela evinjwa ngabanye abantu esephihliza indawo ngokusasando. Kuthintwa uNksz Mthethwa ngalolu daba, uthe inhliziyo yakhe ibuhlungu ngoba uhlonishwe ngokuvelela kodwa akanayo nendawo yokusebenza. “Ngalo ilanga engabhidlizelwa ngalo indawo engisebenza kuyo, ngangihlonishwa kwiThala Development Finance Corporation ngokuba ngomunye wosomabhizinisi abavelele. Kodwa kanginayo indawo yokusebenza ngihambe ngisebenza noma yikuphi. Kokunye ngicele amakhasimende ami ukuba ngizowenza emakhaya awo. Njengoba kuwuDisemba, ngilahlekelwa yimali eningi kakhulu,”kusho uNksz Mthethwa. Umsebenzi wakhe wukucwala izinzipho, ukuwotawota umzimba nokunye. Uthe inkinga ibe sekuqaleni kuka-Agasti nonyaka umnikazi wendawo ayiqashile, ethi kumele aphume kuyo ngoba ufuna ukuyilungisa. Uthe wamthembisa ukuthi uzomfaka kwenye indawo khona esakhiweni akuso kodwa kumele azilungisele yena. “NgoNovemba ube eseshintsha ethi njengoba ngizoya kwenye indawo kumele ngikhokhe enye imali yokuyisebenzisa engafani nendawo ebengikuyona. Bengikhokha uR4 000, ubesefuna uR10 000. Ngaphezu kwalokho nemali yokungena enguR20 000. Yize le ndawo ebengizoyisebenzisa bese ngiyilungisile, kugcine kucaca ukuthi kasivumelani. Ngibe sengihlala endaweni ebengikuyona ngoba besivumelene ukuthi ngizoqasha kuze kube wuDisemba nonyaka,” kusho uNksz Mthethwa. Uthe njengoba ebezitshela ukuthi uzoya endaweni entsha ubesevele eyilungisile ngoR20 000, athe sekuyimali elahlekile ngoba akabange esaya endaweni entsha. Uthe washaqeka nje umphathi eseyibhidliza indawo, ekubeni bebenobudlelwane obuhle iminyaka eyisithupha eqashile. Kuthintwa uNgcobo, kwiFacebook njengoba ephesheya, uthe ucela kuthintwe ummeli wakhe. Ummeli wakhe, uMnuz Luyolo Sgwili, we-Ngcobo & Sgwili Attorneys, uthe bayalwazi lolu daba kodwa lusenkantolo, ngakho ngeke bande ngalo. “Udaba lusenkantolo, kunombango ngenkontileka yokuqasha. Angikho esimeni sokuba ngikhulume ngalolu daba ngoba lusenkantolo. Sizolinda isinqumo senkantolo,“ kusho uSgwili. UNksz Mthethwa ukuqinisekisile impela ukuthi udaba lusenkantolo futhi luzobuyela ngoDisemba 17 nonyaka.