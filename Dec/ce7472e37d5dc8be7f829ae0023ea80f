Abahlala kule mijondolo eshile bathi akucaci ngembangela yomlilo oholele ekutheni kushe imijondolo yabo engaphezu kuka-150 ngoLwesibili emini. Izolo Isolezwe lifike kule ndawo kusashunqa intuthu kunephunga elibi lokusha ebelivimbanisile. Akukho muntu oshonile, olimele kube owesilisa owe nophahla lwendlu ezama ukucisha umlilo. Abantu bebeshayelela izigxobo nothayela bevusa kabusha imijondolo yabo, abanye bemi izixongololo eduze kwemfucuza kadoti lapho bebehlala khona. UNkk Seshiwe Tawuzela-Mhlakwane osehlale kule ndawo kusukela ngo-1989, uthe ushelwe wumjondolo obunamagumbi ayisithupha abehlala kuwona namalungu omndeni wakhe awu-10. UNkk Tawuzela-Mhlakwane ubematasa nomndeni wakhe bevula indawo behlalele ethembeni lokuthi uMasipala weTheku noma uMsamariya olungileyo abanikelele ngempahla yokuvusa ikhaya labo. “Asinalutho sisale nebesikugqokile njengoba ubona nje. Siyazama ukuzivusela kodwa amandla awekho. Umlilo ushe ubuhanguhangu kangangoba asikwazanga nokukhipha impahla endlini,” kusho uNkk Tawuzela-Mhlakwane. Uthe umndeni wakhe ulale ehholo lesikole iSea Cow Lake ezipontshini bembathe izingubo zokulala abanikelelwe zona. Uthe abanikelelwanga nangokudla. UMnuz Themba Dlamini (62) ongumhlali, uthe uphume ngesamagundane eya emzini ongezansi kwakwakhe lapho kuqale khona umlilo eyocisha. Uthe ngalesi sikhathi ubesezishayelile izicishamlilo ucingo. Uthe umoya obunamandla yiwona obhebhethekise umlilo oshise imijondolo eminigi. Uthe ushelwe wumjondolo wakhe onamakamelo ayisithupha nendawo yokuqopha umculo abesanda kuyivula ebinempahla elinganiselwa kuR150 000. Omunye ohlala kule mijondolo, uMnuz Ntuthuzelo Stoto uthe ukufika kwamaphoyisa kuqala avimba indlela engenela kule ndawo ngezimoto kwenze abezicishamlilo ukuthi bathathe isikhathi eside ukufinyelela emijondolo ebisha. “Umoya obumkhulu nokuvimba kwamaphoyisa indlela ngezimoto kube nesandla ekusheni kwemijondolo eminingi. Njengamanje angazi ngizolalaphi nezingane zami,” kusho uStoto othe usehlale iminyaka engu-23 kule ndawo. Uthe abahlali kabasazi benzenjani ngoba abanakwe muntu kule ndawo. Okhulumela uMasipala weTheku uMnuz Msawakhe Mayisela, uthe umkhandlu ungenelele watholela abantu indawo yesikhashana yokulala. UMayisela uthe babanikelele nangezipontshi, izingubo zokulala futhi bazoqinisekisa ukuthi abakhahlamezekile bathola okuya ethunjini izinsuku ezintathu. “Sibambisene nabezenhlakahle nabakwaSASSA futhi bazosizwa labo abashelwe womazisi nezitifiketi zokuzalwa zabo. Asikaze senzele phansi izakhamizi zeTheku ezisuke zivelelwe yinhlekelele,” kusho uMayisela.