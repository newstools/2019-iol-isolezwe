Ekhuluma emcimbini wokwethulwa ngokusemthethweni kwesikhwama sakhe nomngani wakhe ongusomabhizinisi ohlonishwayo, uMnuz Harry Oppenheimer esikhumulweni sezindiza esidala ngaseSiphingo izolo, uButhelezi uthe inhliziyo yakhe kayikutholi ukuphumula ngokuthi lolu hlelo kalukaqedwa. “Kuyongiphatha kabi uma ngivala amehlo ami ngishona kodwa kusenezilonda ezingakalashwa phakathi kwe-IFP ne-ANC,” kusho uButhelezi. Uthe uyajabula ukuthi umholi ohlonishwayo we-ANC, uMnuz Meshack Radebe ukhona emcimbini wakhe. “Kuyintokozo ukuba khona kukaRadebe lapha owaziwa kakhulu ngamagalelo akhe okudala uxolo phakathi kwe-IFP ne-ANC eHammarsdale ebambisene noDkt Sipho Mlaba ongasekho. Ngisho nangesikhathi uRadebe enze umcimbi wokugubha ukuhlanganisa iminyaka engu-70, wangimema kwakhe eMaqongqo ngaya ngoba ngangazi ukuthi ukungimema kwakhe kwakugqugquzelwa yintshisekelo yakhe yokubona sibuyisana,” kusho uButhelezi. Uthe kade kwasa ethukwa, ebizwa ngawo wonke amagama ngabaholi be-ANC, abanye baze bambize ngomdayisi nangencelebane yabamhlophe. “Noma ngangihlaselwa ngayo yonke indlela kodwa bekungiqinisa kungenze ngime kulokhu engikholelwa kukho ngenxa yokwesekwa enganginikukwa ngumngani wami * -Oppenheimer, wangiseka futhi nangesikhathi ngithatha isinqumo sokunqaba ukuthi isifundazwe iKwaZulu-Natal sibe nguzimele geqe njengoba ezinye izifundazwe ezine zase zivumile,” kusho uButhelezi. Uthe ngenxa yozimele geqe, abantu abamnyama babenziwa abantu bokufika ezweni labo. “Njengoba ngilapha namhlanje emcimbini wokwethulwa kwalesi sikhwama sami nomngani wami ngizizwa sengathi ngisemngcwabeni wami uqobo,” kusho uButhelezi. Isikhulumi sosuku emcimbini, uMnuz John Kane-Berman, sigeqe amagula sichaza umlando kaButhelezi namagalelo akhe emzabalazweni. “Kuyiqiniso elifihliwe ukuthi uButhelezi nguyena owayephoqa uhulumeni wobandlululo ukuthi akhulule uMengameli wokuqala wentando yeningi kuleli uDkt Nelson Mandela ejele, uButhelezi waze wasabisa ngokuthi ngeke alungenele ukhetho uma uMandela engakhululwa, kuningi akwenza ukuze abamnyama bakhululeke kodwa kufihliwe,” kusho uKane-Berman. Umeluleki kaNdunankulu waKwaZulu-Natal, uNksz Linda Zama, uthe umlando wakuleli kawuphelele ngaphandle kukaButhelezi no-Oppenheimer. UNksz Zama uchaze uButhelezi njengomholi osezingeni lomhlaba ngenxa yamagalelo akhe emzabalazweni “Kakusilo ihaba ukuthi sithi uMntwana waKwaPhindangene uyingqalabutho yomholi wakuleli, osebenze cishe nabo bonke abaholi abahlonishwayo nabadumile hhayi lapha eNingizimu Afrika nasezwenikazi kodwa nasemhlabeni wonke uqobo,” kusho uNksz Zama.