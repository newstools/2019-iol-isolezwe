Umphathi wehhovisi leSantaco eKZN uMnuz Sifiso Shangase weluleke osomatkisi ukuthi bahlolisise amatekisi abo ngaphambi kokuthi angene emgwaqweni athuthe umphakathi. “Sifuna kwehle izingozi emigwaqweni yethu. Amaphoyisa kumele asebenze kanzima eqinisekisa ukuthi ziyancipha izingozi ngalesi sikhathi samaholidi. Nathi ngaphansi komkhankaso wethu kaHlokomela, siyazimisa sizihlole izimoto,” kusho uShangase. Uqhube wathi uma bethola ukuthi itekisi ayikho esimeni esilungele ukuthwala abagibeli, bayayikhipha emgwaqweni bashayele umnikazi wayo ayilande bese befuna enye ezothwala umphakathi. “Asihlosile ukuhlukumeza abashayeli ngohlelo lukaHlokomela kepha siphephisa abagibeli nawo wonke umuntu osuke esebenzisa umgwaqo. “Sekwanele manje ngezingozi zomgwaqo ezidlula nenqwaba yemiphefumo. Umshayeli ngamunye akalandele imithetho yomgwaqo futhi ashayele ngokucophelela ngaso sonke isikhathi,” kusho uShangase. Izolo bekunolayini abafishane emarenki amatekisi ahamba amabanga amade asenkabeni yedolobha iTheku. Ulayini wabagibeli obumude obuserenki yamatekisi eYMCA wabebelinde amatekisi aya eMozambique.  