Lokhu kuvezwe nguNksz Thembisile Madlala oyiphini likasihlalo weNational Albinism Society, obeyingxenye yabesifazane ebebehambele umhlangano wokudingida ngokuhlukunyezwa kwabesifazane obuhlelwe yisiShayamthetho saKwaZulu-Natal, obuseThekwini izolo. Uthe abantu abane-albinism bahlale bengabagilwa bodlame lobulili. “Siyayibona imithetho mihle kodwa okwamanje thina ayikasisebenzeli. Kunamantombazane ane-albinisim asesaba ukungena othandweni ngoba aseke abona onina bebulawa ngabantu ababethandana nonina. Lowo msolwa wazinikela emaphoyiseni emuva kwesenzo sakhe ngo-2017 kodwa namanje umsolwa usazihambela ngaphandle. Kusenezingane ezine-albinism ezijahwayo uma zihamba emigwaqweni, uma ziyobika kuthiwe alikho icala elisenzekile okusho ukuthi kumele kulindwe zithunjwe. Nakhona uma umuntu esethunjiwe akekho oboshwayo. Yingakho ngithi imithetho ekhona okwamanje ayikasiniki usizo esilidingayo.” USomlomo wesiShayamthetho saKwaZulu-Natal, uNksz Nontembeko Boyce, uthe imithetho isishayiwe kodwa inkinga ayibonayo wukuthi isigaba esintekenteke esokuthi iqale ukusebenza. “Kusekhona okumele sikuthole ngasohlangothini lomthetho ingane ike idlwengulwe ineminyaka emihlanu kodwa icala lize liqulwe isineminyaka ewu-9, into enjengaleyo okumele siyiqonde sazi ukuthi yenziwa yini,” kusho uNksz Boyce. UNksz Mandisa Khanyile ongomunye wabesifazane abayizishoshovu ezilwa nokuhlukunyezwa kwabesifazane, uthe inkinga ekhona wukuthi imithetho emihle ekhona kuleli yenza ukuthi uma ufika kwelinye ilizwe uxoxa ngayo kushaywe izandla kunconywe. “Ngibona sengathi siqamba amanga ngoba lokhu esisuke sikusho kugcina ephepheni, umuntu wasemphakathini ubona okwehlukile kunalokhu thina esikushoyo ngoba uyahlukumezeka.” UNksz Nqobile Cele uthe okunye ukuhlukunyezwa kwabesifazane kwenzeka ngenxa yenzondo yokungamukeli ukuthi kunabesifazane abakhethe ukuphila ngendlela ethize njengokuthandana nabanye besifazane.