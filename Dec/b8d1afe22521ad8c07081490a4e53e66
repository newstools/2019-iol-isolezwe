Ukusho lokhu ePeople’s Park eThekwini izolo, ethula ngokusemthethweni umkhankaso wokulwa nobugebengu emiphakathini nowezokuphepha emgwaqweni. UNtuli uthe iphoyisa alisikhiphe isibhamu lizivikele. “Uma umuntu eseze wasikhipha yena kuqala isibhamu, uma kunethuba lokuhlehlela emuva hlehla kodwa uma ubona ukuthi ufuna ukusikhipha ekubeni wena njengephoyisa uqeqeshiwe, sikhiphe uzivikele,” kusho uNtuli. Izolo ngo-3 entathakusa amaphoyisa agasele emahostela, emarenki nalapho kuhlala khona abantu abangaqondakali enkabeni yedolobha iTheku, afike abopha abantu abangu-211. Iningi labo belivele lifunwa ngamaphoyisa ngamacala ahlukene obugebengu. Kubantu ababoshiwe kukhona abangu-12 ababoshelwe ukubulala, oyedwa kwelokuzama ukubulala, abangu-68 ngecala lokushaya ngenhloso yokulimaza, bayisishiyagalolunye ababoshelwe ukuphanga, bathathu ababoshelwe amacala odlame lwasemndenini, bangu-10 kwelokucekela phansi impahla, abangu-18 ababoshelwe ukushayela bephuze utshwala. Kuboshwe nabayisishiyagalolunye ngokweba, abangu-22 ngecala lokusebenzisa izidakamizwa. Kushaqwe izibhamu ezinhlanu erenki yamatekisi ngakuWarwick Avenue eThekwini ngesikhathi amaphoyisa egasele ezosesha. UNtuli uthe akumphathi kahle ukuvulwa kuphinde kuvalwe amacala athe kwenziwa ngabesifazane abasuke bevikela abantu abathandana nabo ababahlukumezayo. “Lo mkhuba umosha isikhathi nezinsiza. Siyazi kuzokwanda nokubikwa kwamacala alolu hlobo, okuzothi ekuqaleni konyaka ozayo ubone abantu sebezohoxisa amacala bevikela abantu ababahlukumezayo. Akunamuntu wesifazane okumele enziwe into yokushaywa. Ukwanda kwezigameko zokubulawa kwabantu nokudlwengula eNanda sizobhekana nakho,” kusho uNtuli. UKhomishana wamaphoyisa KwaZulu-Natal, uLt General Khombinkosi Jula, uthe lesi yisikhathi sonyaka esinezinselelo emaphoyiseni ngenxa yokwanda kwezigameko zobugebengu. Uthe angu-24 000 amaphoyisa abawakhiphe ukuba azoqinisa ezokuphepha emiphakathini nasemigwaqweni esifundazweni. “Zizonyuka izigameko zobugebengu, yingakho kumele sinyuse izinga lethu lokubopha. Sizokwandisa isibalo samaphoyisa emabhishi, kwinxanxathela yezitolo nasezindaweni eziyimijondolo. Sinxenxa abantu ukuthi basinike ulwazi ngezigilamkhuba emiphakathini,” kusho uJula. Uthe ubugebengu benzeka kakhulu ebusuku nangezimpelasonto ngenxa yokusetshenziswa ngokweqile kwezidakamizwa notshwala. UJula uthe bazobhukula bathole izinkabi eseziqede abantu embonini yamatekisi kanjalo nakumaqembu emigulukudu ezindaweni ezifana neWentworth neSydenham.