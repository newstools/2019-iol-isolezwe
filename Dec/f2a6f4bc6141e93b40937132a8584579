Isolezwe lithole ukuthi amantombazane abingelele imantshi ngoDisemba 17, icala lawo lihlehliselwe uDisemba 24 ukuze inkantolo yenze ucwaningo ngokuthile okuthinta icala. NgoMsombuluko umndeni wamantombazane wahluleka ukukhuluma neSolezwe, wacela ukuthi libuye ngelinye ilanga ngoba usaphatheke kabi ngokubulawa kowesifazane (44) ngamadodakazi akhe. Okhulume neSolezwe, othe uyindodakazi kamufi endala wakuqinisekisa ukuthi wodadewabo abagwaze unina ngommese ongumtafula, waze washona. Kodwa wacela izintatheli ukuthi zibuye ngelinye ilanga, mhlawumbe nesilonda sokushonelwa wumzali sizobe singasaqaqambi kakhulu. Abanye abangathandanga ukudalulwa, baveze ukuthi lezi zelamani bezithanda ukulwa nonina futhi basola ukuthi ubangiswa wukuthi uqomile ngoba amadodakazi akhe abengamthandi umuntu wesilisa abehlekisana naye. “Sisola ukuthi bebebanga ukuthi usezwana nomunye umuntu emuva kokushona kukayise walezi zingane. Zikhala ngokuthi ubezihlinela, angakhulumi nazo uma kukhona indoda abezwana nayo. Kasazi nokuthi siyiqale ngakuphi le ndaba ngoba ibuhlungu. Ubulawe yizingane azizalayo, igazi lakhe, abantu abancelise ibele,” kusho omunye.