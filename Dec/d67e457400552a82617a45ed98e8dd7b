Umndeni kaNksz Zothile Mthethwa (33) waseMashiwase, eMgababa, ngaphezu kobuhlungu bokuthi uvuke ngeSonto watshelwa ngomuntu olele endleleni eduze komuzi wakhona okuthe uma usufika khona wathola ukuthi ilungu lawo libulewe, usuzwa obunye ubuhlungu bokuthi awazi umufi uzofihlwa ngani. Lo mndeni uphinde washaqeka uma usekuboshwa umkhwenyana kamufi osolwa ngokuthi umklinye wambulala. Umndeni usubhekene nenkinga yokuthi awazi ukuthi uzongcwatshwa kanjani umufi njengoba umkhwenyana wakhe okunguyena obemeseka ngemali esengumsolwa. Umfowabo kamufi uMnuz Banele Mthethwa, uthe uhlukane nodadewabo ngoMgqibelo ntambama bephuma emcimbini wakwamakhelwane. Uthe udadewabo uphume wathatha indlela eya kubo yena ubesafuna ukuya kwenye indawo. Ekuseni akazange anake uma engamboni ngoba ubezitshela ukuthi mhlawumbe ukumkhwenyana wakhe. “Izingane ezingabashana balapha ekhaya ebezihamba endleleni zibone umuntu ebezithi ulele zamemeza. Sisheshe saphuma ngoba kuseduze nasekhaya. Sishaqeke kabi uma sithola ukuthi udadewethu futhi ushonile, emzimbeni ubengenalo inxeba. Sibize omakhelwane nomkhwenyana bafika badangala bebona lesi simo, umuntu okhulelwe eshonile kungaziwa ukuthi ubulelwe yini. Umkhwenyana ubeyingxenye yabantu ebethukile kodwa akuphelanga isikhathi eside amaphoyisa athola intambo ebifakwe udadewethu esinqeni ikuye, waboshwa ngoba kusolwa ukuthi umklinye ngayo.” Uthe ngokwazi kwakhe udadewabo nosbari wakhe odabuka eMalawi bebengenazo izinkinga bebexabana njengabo bonke abantu abathandanayo. “Isigameko senzeka ngeSonto kuze kube manje siyaphuma siyangena sicela usizo lokungcwatshwelwa, akulungi. La ekhaya akekho umuntu osebenzayo naye usisi ubengasebenzi.” Lo mndeni onabantu abadala abane, uphila ngemali yesibonelelo yezingane ezintathu, ezimbili ezikamufi neyodwa eyomunye udadewabo. UMnuz Lungani Mkhathini wophiko lwentsha lwe-ANC kule ndawo, uthe bengabantu abasha bashaqekile ngalesi sigameko esenzeke ngesikhathi lapho kukhuzwa ukubulawa kwabantu besifazane nezingane. “Siyazama ukusiza lo mndeni ngokuwutholela abantu abangawusiza okwamanje akekho osaqhamukile.” Okhulumela amaphoyisa KwaZulu-Natal uColonel Thembeka Mbele, uthe kutholakale isidumbu sowesifazane endleleni, eMashiwase, eMgababa, ngeSonto. Uthe kusolwa ukuthi lo wesifazane uklinywe waze washona. “Icala lokubulala livulwe esiteshini samaphoyisa eManzimtoti. Uphenyo lwamaphoyisa luholele ekutheni kuboshwe indoda eneminyaka engu-36 ngecala lokubulala. Le ndoda ivele enkantolo ngecala lokubulala namahlanje (izolo).”