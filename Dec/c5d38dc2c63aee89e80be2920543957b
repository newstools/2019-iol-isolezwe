UMnuz Chris Yelland, engxoxweni neSolezwe izolo, uthe sekusele izigaba ezimbili kuphela bese abakwa-Eskom bephelelwa amacebo, ngokucishwa kukagesi, okungagcina kuholele ukuba kucishwe ugesi ezweni lonke. “Kuyaqala kuleli ukuba sifike esigabeni sesithupha sokucinywa kukagesi. Abakwa-Eskom baphelelwa amaqhinga manje, sekusele isigaba sesikhombisa nesesishiyagalombili kuphela. Emuva kwalokho kuyocaca ukuthi kucishwe ugesi kube mnyama bhuqe. Uma nje abakwa-Eskom bephelelwa amaqhinga sizoba senkingeni. Lokhu kuzokwenza osomabhizinisi badinwe balahlekelwe nayimali. “Kanjalo nomnotho uzokwehla. Le nkinga kumele isukunyelwe manje singaze sibe sobishini esingeke siphinde siphume kulo.” Abakwa-Eskom bafake isitatimende kwiTwitter ebesithi kube nenkinga eholele ukuba banciphise ugesi kuze kufike esigabeni sesithupha kusukela ngo-6 ntambama kuze kube * -11 ebusuku. Kusukela ngeledlule ugesi ubucinywa. Kwisitatimende * -Eskom uthe: “Siyaxolisa ukunazisa ukuthi ukucishwa kukagesi sekusukile esigabeni sesine, sekusesigabeni sesithupha kusukela ngo-6 ntambama namhlanje (izolo). Lokhu kungenxa yenkinga kwisiphehli-mandla sikagesi eMedupi. Nemvula enamandla ibe nomthelela emalahleni.” Ngokusho kwabakwa-Eskom, isigaba sesithupha sisho ukuthi bazocisha ugesi ukuze bathole * -6000MW. “Sifisa ukukhumbuza amakhasimende ethu ukuthi ukucishwa kukagesi esigabeni sesithupha akuyona into okumele aphakamise ngayo amaphaphu ngoba isimo siyasilungiswa.” Ngokwencwadi i-Eskom eyifakile kwiTwitter bechaza ngokunqanyulwa kukagesi, bathe lesi sigaba sisho ukuthi ugesi ungacishwa kabili ngosuku endaweni eyodwa. Kungenzeka lokhu kwenzeke amahora amabili kuya kwamane. Leli pheshana liphinde lichaze ukuthi uma sekufikwe esigabeni sokugcina okuyisigaba sesishiyagalombili, kuyosho ukuthi ugesi uyocinywa * -50% ngosuku. Lokhu kusho kuthi uhhafu wosuku, ngeke ugesi ubekhona. KwiTwitter abantu bakhwele badilika ku-Eskom bekhala ngokunyuswa kwesigaba sokucishwa kukagesi.