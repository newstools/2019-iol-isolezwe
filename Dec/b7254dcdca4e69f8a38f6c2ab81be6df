UNksz Vuyiswa Nxasana (28) uthe usesaba nokuthi uzobulawa ngoba ngeke ayeke ukulwela ukuthi amaphoyisa aboshwe. UNksz Nxasana washaywa ngoMeyi ngonyaka odlule enezinyanga ezimbili ekhulelwe ingane yesoka eliyiphoyisa, omunye wabamangalelwa. Uthe ingxabano yaqala ngokuthi isoka lamsola ngokuphihliza imoto yentombi yalo eyiphoyisa. “Ngafika ngapaka ngaphandle kwalapho kuhlala khona leli phoyisa, kukhona imoto yentombi yalo ngaphandle eyayiphahlazwe ifasitela. Kwathi uma befika bobabili bangishaya bengihlanganyela besola mina. Indlela engashaywa ngayo ngaphuka umhlathi, kwadingeka ngilungiswe nobuso.” Uthe ukulungiswa ubuso esibhedlela kumbize ngaphezu kukaR30 000. Wavula icala kodwa emuva kosuku ummangalelwa wafika nabangani bakhe bamphoqa ukuthi alesule. Ngenxa yokuthi umndeni wakhe wathuka wabe usumphoqa ukuthi ayosula icala. “Ngenxa yokuthi ngangintekenteke futhi ngididekile ngagcina ngilisulile, ngiphoqwa wumndeni.” Uthe okumxakayo wukuthi waze walisula icala engakaze ayithole inombolo yecala. Uthe wayengakudli ukudla okuqinile izinyanga ezintathu ngenxa yokulimala. Ngo-Okthoba wonyaka odlule wathola ukuthi ingane isishonele esiswini, yakhishwa esibhedlela wayingcwaba. Uthe ummangalelwa nguye uyise wengane futhi weza emngcwabeni kodwa bebengasakhulumisani. “Emuva kokushonelwa yingane ngazibona sengilahlekelwe kakhulu. Ngabe sengiyolivula kabusha icala. Ngashayelwa ucingo ngumseshi wathembisa ukuthi bazolusukumela udaba. Kuphele izinyanga ezintathu engasangithinti, wagcina engithumele umyalezo ngocingo ethi umshushisi unqabile ukuthi liqulwe icala.” UNksz Nxasana uthe udaba lumphathise ngokhwantalala futhi wangawathemba ngisho amaphoyisa. Emuva kokulwela ubulungiswa, ubizelwe ecaleni emahhovisi amaphoyisa eSiphingo hhayi enkantolo ngoNovemba 19. Ngalolo suku icala aliqulwanga ngoba babengekho abamele abamangalelwa. Lihlehliselwe uLwesithathu olwedlule nakhona langaqulwa, lahlehliselwa uLwesihlanu. Uthe kwathiwa uzotshelwa ngesinqumo uma sekuqedwe uphenyo. Useshintshashintsha izindawo zokuhlala ngenxa yokuhlaselwa ngamadoda amabili angawazi amshaya. Okhulumela amaphoyisa KwaZulu-Natal, uColonel Thembeka Mbele, uthe idokodo selidluliselwe kumshushisi omkhulu.