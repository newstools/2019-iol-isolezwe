Leli gumbi linebhodi lezobuchwepheshe lapho uthisha ezofundisa khona abafundi. Leli bhodi lisebenza njenge-computer, kunenduku elicofwa ngayo lenze lokhu okufunwa nguthisha. Ngisho noma ngabe kuthiwa uthisha noma umfundi ubhala kabi kanjani, liyakwazi ukuphendula lento ibhaliwe ngesandla kube ngathi ibhalwe ngomshini. UKhomo uthe kubajabulisa kakhulu ukuthola leli gumbi ngoba umlando wesikole uthi benza kahle ngaphandle kwezinsiza. “Lokhu kusho ukuthi umfundi ozongena lapha ezofunda isayensi, ngeke esaba nenkinga kulesi sifundo. Usezokwazi ukusebenzisa leli gumbi. Savumelana nothisha ukuthi ayikho into ezosivimba ukuthuthukisa imiphumela yethu, kumanje sihleli ku-98%, kwisayensi uma sezinethuluzi elifana naleli ayikho into ezosivimba ukuthi sithole * -100% kwimaths nesayensi,” kusho uKhomo. Uthe bajabule kakhulu ngale nkampani ebasizile. “Siyakholwa njengesikole ukuthi umfundi wasemakhaya kumele athole amathuba afanayo nowasemadolobheni ngokusekwa okufana nalokhu. Sikholwa wukuthi eminyakeni imibili noma emithathu umfundi wethu uzobe esekwazi ukuncintisana nanoma yimuphi umfundi,” kusho uKhomo. Isikhulu esiphezulu seSAME Foundation okuyinhlangano ehlwaye uxhaso, uMnuz Trevor Pols sithe kuyakhathaza ukuthi kusanezikole ezifundisa isayensi kodwa zingenawo amagumbi ayo. “Ngebhadi izingane eziningi eNingizimu Afrika nakwamanye amazwe amaningi zisafunda isayensi ngencwadi,” kusho uPols. Imenenja kwaPMI okuyinkampani elekelele ngemali ukuthola leli gumbi, uMnuz Steven Mathate, ithe bajabule ngokubona leli gumbi seliphelile, wengeza ngokuthi abangabazi ukuthi lizobalekelela kakhulu abafundi ukuthi benze kahle kakhulu kwisayensi. “Ngiphuma enkampanini emele ososayensi abangu-400, abazibophezele ukushintshu impilo yabantu,” kusho uMathate.