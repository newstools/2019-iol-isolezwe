WAYEFISA ukuba wunjiniyela uthishanhloko ochonywe uphaphe lwegwalagwala ngokuba wuthishanhloko obadlula bonke ngokuphatha isikole samabanga aphezulu KwaZulu-Natal. UMnuz Philani Innocent Mathenjwa uthishanhloko waseNtulabakayise Secondary, KwaNibela, eHluhluwe, uchonywe uphaphe nguNgqongqoshe wezeMfundo KwaZulu-Natal, uMnuz Kwazi Mshengu, ngesikhathi ebonga futhi ekhuthaza othisha ngomsebenzi omuhle abawenzile emcimbini owaziwa ngeKwaZulu-Natal National Teaching Awards (NTA) obungoLwesihlanu. UMathenjwa uwine emunxeni we-Excellence in Secondary School Leadership. Uthe ukuba wuthisha kwakungewona umsebenzi ayewuthanda kunayo yonke kodwa wathola ithuba lokuthi awufundele emuva kokuthi ephuthwe yithuba lokuthi afundele iCivil Engineering. Uthe kwakuxhunywana ngokuthi kushayelwe ucingo isitolo esisendaweni bese kushiywa umyalezo wokuthi kumele aye enyuvesi. Ngenxa yokuthi kwakukude nakubo baze bamtshela sesidlulile isikhathi esasibekiwe. Wabe eseyofundela ubuthisha. UMathenjwa uneminyaka ewu-14 enguthisha. Uqale ukuba nguthishanhloko waseNtulabakayise ngo-2016 ngesikhathi lesi sikole sivulwa. Yize enguthishanhloko naye unalo ikilasi alifundisayo njengoba efundisa iMathematics kwaGrade 11 noGrade 12. “Ngiwuthisha weSayensi kodwa ngo-2017 ngiqale ukufundisa iMaths ngoba ngifuna ukubona ukuthi yini le ehlula othisha ekufundiseni iMaths. “Ngaphakathi kimi bekunokuthi uma ngikwazi ukwenza umfundi athande iSayensi, ayiqonde futhi ayiphase kahle yini engangehlula ukuthi nakwiMaths kwenziwe okufanayo. “Ngaqala ngokufundisa uGrade 11 ngaqhubeka nabo ngaya kwaGrade 12 ngoba ngifuna ukuthi uma sengichazela abahloli ngezinselelo engibe nazo ngikhulume ngento nami engiyaziyo.” Lesi sikole siphase ngo-100% nyakenye, kuwo * -60% wamaBachelor, amaDiploma angu-30% no-10% ophase ngeCertificate. UMathenjwa uthe uyena ofika kuqala esikoleni ngo-6.30 aphume ekugcineni ngo-11 ebusuku zonke izinsuku. Uthe unekilasi lokubuyekeza alisizayo elingena ngo-8 kuya ku-10 ebusuku. Abafundi bakwaGrade10, 11 no-12 bavula ngaphambi kokuthi kuvule amanye amabanga ngoba uthi usuke efuna ukuthi babe nesikhathi esanele sokubuyekeza umsebenzi wesikole ngoba isilabhasi bayiqeda ngoJuni. “Uma kuphuma isikole angihambi ngiyahlala ngenze umsebenzi wami ngibe ngizilungiselela isikhathi sokusiza abafundi abangabambi ngokushesha ekilasini. Ngenxa yokuzimisela kwami nabanye othisha sebeze bangijoyina.” Uthe uqale waqhathwa nabanye ozakwabo endaweni, waya esifundeni ngaphambi kokuthi azoqhathwa nabesifundazwe. Kuzwelonke nguye omele iKZN. “Ngijabule kakhulu ngokuchonywa uphaphe ngokwenza kahle. Le ndondo akuyona eyami kuphela kodwa ngeyothisha bonke engibambisane nabo. Thina besisebenza nje singazi nokuthi kuneso elisibhekile,” kuphetha uMathenjwa. UMshengu uthe ukuhlonishwa kwalabo thisha ukubakhuthaza nokubabonga ngomsebenzi omuhle abawenzile kulo nyaka. Uthe uyazi ukuthi abathole izindodo bazoqala unyaka ka-2020 benomfutho ngenxa yezindondo.