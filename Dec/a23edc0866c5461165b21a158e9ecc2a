UMengameli uMnuz Cyril Ramaphosa izolo umemezele ukuthi kuneziboshwa ezizoncishiselwa izigwebo ngezinyanga ezingu-12, okuwuhlelo olubizwa ngePresident’s Remission. Ecacisa ngohlelo uLamola, uthe akulona olwakuleli kuphela kodwa nakwamanye amazwe luyenziwa. Uthe akunoma yiziphi iziboshwa ezizoncishiselwa izigwebo kodwa yilezo eziboshelwe amacala angebucayi, ezinye ezifake izicelo zikashwele. “Ukuphepha komphakathi kubaluleke kakhulu, ngeke sidlalele ngalapho. Iziboshwa eziyingozi sisazodonsa ejele. “Esifuna ukukuveza ngalolu hlelo ukuthi inhloso yamajele akukona ukuvalela abantu, basuswe emphakathi kodwa kumele bahlunyeleliswe izimilo. “Kunabantu abasemajele ngoba behlulwe ukukhokha inhlawulo uma belahlwe amacala. “Labo bantu akumele ngabe basemajele,” echaza. Unxuse umphakathi ukuthi uyeke ukukhipha inyumbazane iziboshwa esezidedeliwe, athe ezinye ziphuma zibe usizo emphakathini. Enaba ngalolu hlelo, uthe lugwema nokugcwala okungenasidingo emajele. Uveze ukuthi kwagcina ngo-Ephreli 27, 2012 kuleli ukudedelwa kweziboshwa ngaphansi kwalolu hlelo. Ngaleso sikhathi owayengumengameli uMnuz Jacob Zuma, wadedela iziboshwa ezingu-4 533. ULamola uveze ukuthi kulezi ziboshwa esezadedelwa phambilini, zingaphansi kuka-1.1% eziphinde zenza ubugebengu. Echaza ngamacala angangeni ngaphansi kwalezi ziboshwa ezizoncishiselwa izigwebo ubale ukubulala, ukuphanga kuhlonyiwe, amacala ocansi, awokuvukela umbuso, ukuhlukunyezwa kwezingane nabesifazane nalabo abenze amacala bengaphandle ngebheyili. Uthe abazoncishiselwa ngezinyanga ezingu-12 yilabo abenze amacala amancane nabebelinde ukudedelwa ngoshwele. Libe sematheni izolo igama likaKhaya Cekeshe owaboshelwa umkhankaso we#Fees Must Fall neleNkosi yabaThembu uBuyelekhaya Dalindyebo emuva kwalesi simemezelo. Ungqongqoshe ukuqinisekisile ukuthi ngokwalolu hlelo bafanelekile ukuthi bancishiselwe izigwebo. “Inkosi uDalindyebo yasifaka isicelo sokudedelwa ngoshwele, okumanje sikumengameli. “Ngokwalulo hlelo, inkosi kumele ihlomule kodwa siyokhipha isimemezelo uma sekuphume isinqumo,” kusho ungqongqoshe. Uthe akakwazi ukusho ukuthi lezi ziboshwa zizodedelwa nini kodwa ngesikhathi esedlule kwathatha izinyanga ezintathu ukuphothula uhlelo. Ugcizelele ukuthi kusazoba nohlelo lokuqinisekisa nazo zonke izinhlaka ukuthi iziboshwa zidedelwa ngokufanelekile. Lolu hlelo lwaqala ukwenziwa ngo-1994 kusaphethe uMnuz Nelson Mandela.