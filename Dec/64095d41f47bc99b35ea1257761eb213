Lesi sigameko senzeke ngezithuba zabo 1 emini ngaseSomerset Park, eMhlanga. Kuthiwa abasolwa bavulele ngenhlamvu emotweni obekukhona kuyo owesifazane oshonele endaweni yesigameko kwathi owesilisa washonela esibhedlela. UMnuz Shawn Herbst, okhulumela abezimo eziphuthumayo kwaNetcare 911, uthe owesifazane obesesihlalweni esingaphambili utholwe eseshonile. “Owesilisa ubenenxeba lokudutshulwa ekhanda, esesimeni esingagculisi, waphuthunyiswa esibhedlela.” kusho yena. Okhulumela amaphoyisa KwaZulu-Natal, uBrigadier Jay Naicker, uthe kubonakale izimoto ezimbili zigijima ngokweqile ngaseMhlanga. Uthe obesemotweni yabasolwa uvulele ngenhlamvu kwenye imoto abebelandelana nayo. UNaicker uthe owesifazane oneminyaka elinganiselwa ku-30, ushonele endaweni yesigameko kwathi owesilisa washona efika esibhedlela. “Kuvulwe amacala amabili okubulala aphenywa esiteshini samaphoyisa eDurban North,” kusho uNaicker. Kwesinye isigameko esicishe sifane, kudutshulwe owesilisa oneminyaka engu-30 eWestville ngoLwesihlanu ntambama. UMnuz Russel Meiring okhulumela abakwa-ER24, uthe bafice imoto encane iphakathi komgwaqo, imbobombobo yizinhlamvu. Uthe owesilisa obesemotweni ubenamanxeba amaningi okudutshulwa, waphuthunyiswa esibhedlela.