Lokhu kuvele emhlanganweni woMnyango wezoLimo obekuhloswe ngawo ukucobelelana ngolwazi nabantu abasha emkhakheni wezolimo owaziwa ngeYouth and Agriculture Indaba obuseDundee, kuMasipala waseNdumeni izolo. UNgqongqoshe wezoLimo KwaZulu-Natal, uNkk Bongiwe Sithole-Moloi, ekhuluma nabezindaba kulo mcimbi, uthe inhloso yawo akukhona kuphela ukugcizelela ukuthi kuphathwe igeja kulinywe kodwa nasekucobelelaneni nangamaqhinga angasetshenziswa ikakhulu kwezobuchwepheshe ukuthuthukisa amabhizinisi kwezolimo. “Umyalezo wethu kubantu abasha uthi ezolimo ziyimpilo. Abantu abasha bayikusasa laleli lizwe ngakho sithi akekho umuntu omusha okumele angalibambi iqhaza kwezolimo,” kusho uNkk Sithole-Moloi. Uthe ngaphansi kwezolimo, kuningi okwenziwayo okukhona phakathi kwakho ukwenza ucwaningo ngezilwane, yizitshalo nokuqhamuka nezindlela ezintsha zokukhulisa ibhizinisi emkhakheni wezolimo. Ibingaphezu kuka-1 500 intsha ebihambele le ngqungquthela iqhamuka kubona bonke omasipala esifundazweni. Bekukhona nobuholi obehlukene bomasipala nabaholi bendabuko. Ekhuluma nentsha, uNdunankulu waKwaZulu-Natal, uMnuz Sihle Zikalala, uthe kubalulekile ukuthi intsha izibandakanye kwezolimo ukuze kukhule umnotho. “Inkunzi isematholeni. Siyaqonda ukuthi izimboni eziningi ziyavala ngenxa yokwehla komnotho kodwa ezolimo ziyohlala zikhona ngoba ukudla kuyohlezi kudingeka,” kusho uZikalala. UMnuz Sanele Mbhele (35) onepulazi elikhiqiza izinkomo nobhontshisi elibizwa ngeDedani Farming, eDundee, uthe le nkundla yokucobelelana ngolwazi izoba wusizo olukhulu ekugqugquzeleni intsha esafuna ukungena kulo mkhakha. “Siyakujabulela kakhulu okuqalwa uhulumeni wesifundazwe ukugqugquzela abantu abasha ukuthi bangene kwezolimo. “Sikulindele ukuthi kule ngqungquthela sibonisane ukuthi yiziphi izingqinamba esibhekana nazo singabantu abasha kwezolimo,” kusho uMbhele. Uthe bafisa ukuzwa nezinhlelo uhulumeni anazo ukulekelela abantu abasha ngasohlangothini oluthinta ezezimali nomhlaba wokulima.