UNkk Tokologo Mokwena waseGarankuwa, ePitoli ubezozijabulisa nomndeni wakhe eNorth Beach izolo, uthe kumnandi kakhulu eThekwini ngoba abantu banomusa futhi namaphoyisa agcwele. “Ingane yami ibizibhukudela kahle ngaphandle kokuhlukunyezwa ngabantu, abasiza ababhukudayo nabo bakhona ukuze uma ulwandle lushintsha basheshe basixwayise. Siyajabula kakhulu ukuba lapha ngoba sihambele nanomcimbi wonobuhle obizwa nge-Empress SA Events olapha eSuncoast,” kusho uNkk Mokwena. Indodakazi yakhe, uKagoentle Mokwena eneminyaka emihlanu, ibingafuni ukuphuma emanzini yize unina ebesefuna bahambe. UMito Simbine oneminyaka eyisithupha nomfowabo U-Ayanda Simbine oneminyaka eyisikhombisa baseMozambique, bebehamba nabazali babo kanti bathe kumnandi kakhulu eThekwini ngoba ulwandle luhambisana nemishini yokudlala. USenior Superintendent Parboo Sewpersad wamaphoyisa kaMasipala weTheku, uthe amaphoyisa azobonakala yonke indawo, ehambisana nonogada nezinye izinhlaka zokuphepha. “Okwamanje kuhamba kahle olwandle, azikho izigameko ezibikiwe nezingane sizifaka amabhande anezinombolo zabazali bazo zisehla emabhasini nasematekisini. Siyacela abantu bayeke uphuzo oludakayo uma bezoshayela ngoba kusukela ngoJanuwari kuze kube manje sesibophe abantu abangaphezu kuka-5 000 ekubeni ngonyaka odlule isibalo sasingekho phezulu. Sizoqhubeka nokuqapha isimo abantu abeze eThekwini bazojabula,” kusho uSewpersad.