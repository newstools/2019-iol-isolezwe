UNgqongqoshe wezeMfundo ePhakeme nokuQeqeshwa, iSayensi nobuChwepheshe uDkt Blade Nzimande ukusho lokhu ngesikhathi evula ngokusemthethweni ingqungquthela yezinsuku ezimbili iNational Artisan Development eqale izolo, eNkosi Albert Luthuli International Convention Centre, eThekwini. “Othishanhloko kumele bazi ukuthi umsebenzi wabo awumuhle uma bengakhi ubudlelwane obuqinile nabezimboni ukuze izitshudeni zithole amathuba okuphucula amakhono azo,” kusho uNzimande. Uthe umsebenzi wabo uzokalwa ngokuthi zingaki izimboni othishanhloko abasebenzisana nazo ezizibophezele ukuthatha izitshudeni. “Uma unguthishanhloko ohlulekayo ukwenza umsebenzi wokunxenxa izimboni kusho ukuthi ulahlekile, akumele ngabe usesikhundleni okuso,” kuqhuba uNzimande. Unxuse abakwaSeta ukuthi baqhamuke nohlelo lokugcina ulwazi lwesitshudeni ngasinye okungenani esenza iziqu zobunjiniyela kuwona wonke amaTVET athe lolo lwazi lungasiza ekwazini isibalo esiqondile sezitshudeni ezidinga ukufakwa ezindaweni zokusebenza ukuze isitshudeni sithole isipiliyoni emkhakheni esiwufundele. UNzimande ugxeke izitshudeni ezingama-artisan ezihleli emakhaya ngoba zikhala ngokuthi aziwutholi umsebenzi noma aziqasheki. “Angiqondi ukuthi kungani kukhona umuntu oyi-artisan othi akaqashiwe ekubeni enekhono lokuzisebenza,” kusho uNzimande. Le ngqungquthela ihanjelwe nayizithunywa ezivela kwamanye amazwe neziphathimandla ezikhungweni zezemfundo ezehlukene. Ibamba likaNdunankulu uMnuz Ravi Pillay lamukele abathamele le ngqungquthela.