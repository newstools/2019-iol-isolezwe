Lokhu kushiwo uNgqongqoshe eHhovisi likaMengameli, uMnuz Jackson Mthembu, obekhuluma nabezindaba izolo emuva komhlangano weKhambinethi. UDe Ruyter bekumele aqale esikhundleni sakhe kwa-Eskom maphakathi noJanuwari ngonyaka ozayo, kodwa usecelwe ukuba asheshe aqale emsebenzini njengoba i-Eskom ikhungethwe izinkinga. Emasontweniedlule kucishwe ugesi izinsuku zilandelana kwaze kwafinyeleka nasesigabeni sesithupha. Kwaze kwaphoqeleka nokuthi uMengameli Cyril Ramaphosa abuye ohambeni lakhe lwase-Egypt. UMthembu utshele abezindaba ukuthi bayathemba ukuthi lo mphathi uzoqala emsebenzini wakhe kwa-Eskom ngaphambi kukaJanuwari 2020. “Yena nethimba lakhe siyathemba bazokwazi ukubhekana nezinkinga zakwa-Eskom okubalwa ukuphathwa kwemali, ukwenza isimo sokusebenza sibe ngcono nokunye,” kusho uMthembu. Uthe lokhu ufuna kwenzeke ngokushesha. “Umphathi omkhulu sifuna asheshe aqale emsebenzini. Ilowo umyalelo iKhabhinethi ewunikeze uNgqongqoshe wamaBhizinisi kaHulumeni,” kusho uMthembu. Isitatimende sakwa-Eskom sithe akukho ukucishwa kukagesi obekulindelekile izolo, bathe ukucishwa kukagesi kuleli sonto, hleze kungenzeki. Abakwa-Eskom babhekene nesikweletu sikaR450 billion, nenkinga yokuba iziphehlimandla zabo esezindala nalezi ezintsha zikhandeke zibe sesimeni esifanele.