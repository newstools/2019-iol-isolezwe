Amajaji oGorven AJA, Petse DP, Plasket, Mbatha JJA, noTsoka AJA athe: “Isicelo sokudluliswa kwecala siyachithwa, izindleko zecala zizothwala abaseBuhleni.” Isinqumo siwumphumela wesicelo sokudluliswa kwesinqumo senkantolo yaseMgungundlovu eyathi umholi waseBuhleni owakhethwa ngokusemthethweni kumele kube yinkosi Vela Shembe osakhothama. INkantolo eNkulu yaseThekwini yaqala yakhipha isinqumo esivuna uVela esakhishwa yiJaji Achmat Jappie. AbaseBuhleni abaholwa yinkosi uMduduzi Shembe, ngokungagculiseki badlulisa isinqumo saya eNkantolo eNkulu yaseMgungundlovu. Udaba lwalalelwa amajaji amathathu oMadondo DJP, Mnguni, noPoyo Dlwati JJ. Nawo akhipha phambili uVela. AbaseBuhleni baphinde balidlulisa icala njengoba selifike kulesi sigaba. Nasi isinqumo senkantolo: “Lesi sicelo simayelana nokudluliswa kwecala ngobuholi bebandla iNazareth Baptist Church (AmaNazaretha). Owayephethe uVimbeni Shembe (ongasekho). Wakhothama emzini wakhe ngo-28 Mashi 2011. Umholi uyazikhethela ozongena esikhundleni sakhe. Akamkhethi esaphila ngenxa yokusabela ukuthi angabulawa. “Lokhu kudluliswa kwecala kumayelana nokuthi umholi owakhothama waqoka bani ukuba angene esikhundleni. “Umbango uphakathi kokuthi umufi waqoka indodana yakhe uMduduzi, ekusho ngomlomo wakhe. Lokhu kushiwo abamangalelwa oMduduzi Shembe, inkosi Mqoqi Ngcobo noMbongwa Nzama). Ukuthi wabhala igama lomfowabo uVela, bakuchitha abamangalelwa bethi okubhalwe phansi kwakokotelwa. “Kodwa ekuhambeni kwesikhathi bakuvuma ukuthi okwakusayiniwe kwakuyisandla sikamufi. Ngakho ukudluliswa kwecala kusekutheni umufi wakhetha bobabili indodana nomfowabo ukuba babe abaholi. “UVela wafaka isicelo ukuthi uyena yedwa umholi njengoba inkantolo ishilo. IJaji Jappie enkantolo yaseThekwini lakhipha isinqumo esithi impela uVimbeni, ngokubhala phansi wakhetha uVela njengomholi kodwa langahlulela ukuthi kwenziweni ngezindleko zecala. “Amajaji amabili uMnguni noPoyo Dlwati bavumelana nesinqumo sikaJappie. Kwathi uMadondo, waphetha ngokuthi bobabili uVela noMduduzi bakhethwa uThingo ukuba babe ngabaholi. Ngeshwa wakhothama uVela. “Ngesikhathi icala liqulwa inkantolo yathi uThingo lalubhale phansi luqoka uVela njengomholi ofanele. Kwachithwa ukuqoka ngomlomo. “Ngokobufakazi ummeli uMnuz Zwelabantu Buthelezi owayesetshenziswa wuThingo nebandla, wathula ubufakazi bokuthi uThingo lamcela ukuba alungise incwadi olwaluzoqoka kuyo owayeyongena esikhundleni salo. Wayibhala wayiyisa kulo incwadi lase liyibuyisela kuye isisayiniwe ngoFebhuwari 2000. USibisi nomunye baba ngofakazi kuleyo ncwadi. Ummeli wayigcina kwaze kwashona uThingo. “NgoMashi 16, 2011 uThingo lathumela incwadi kuyena limkhumbuza ngomuntu olwalumqokile ukuba angene esikhundleni uma ekhothama. “Ngelanga lokutshalwa koThingo uButhelezi wacelwa ukuba amemezele ozoba wumholi. Inkosi yamaQadi uNgcobo yabe isimemezela omunye umholi uButhelezi owayebekelwe lo msebenzi engakawenzi. Inkosi yamemezela uMduduzi. “Kube khona ofakazi abafunde okwakubhalwe wuThingo bakuqinisekisa ukuthi impela isandla salo esasayina.