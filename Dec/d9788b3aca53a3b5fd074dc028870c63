Ingane yesithathu, nayo edle ukudla okufanayo kuthiwa ibangwa nezibi esibhedlela. Ngokusho kwamaphoyisa izingane ezimbili zihlala nabazali bazo endlini eyodwa eTshepisong. Okhulumela amaphoyisa aseNorth West, uCaptain Aubrey Moopeloa, uthe izingane zidle istambu namasoseji ngoMsombuluko ebusuku. Ekuseni ziphinde zadla istambu nethini likafishi. Kube sekugula izingane ezine emuva kokuba zidle lokhu kudla ekuseni ngoLwesibili. UMoopeloa uthe izingane ziqale ngokuqubuka emzimbeni. Zihambe noninakhulu wazo ziya emtholampilo eTshepisong. Izingane ezimbili zishone zifika nje emtholampilo. “Kubizwe i-ambulensi ukuba izihambise esibhedlela. Abezimo eziphuthumayo bafike bathi izingane eneminyaka emine neneyisikhombisa sezishonile. Ezinye eneminyaka emine nengu-13, ziphuthunyiswe esibhedlela iSebokeng. Eneminyaka ewu-13 idedelwe esibhedlela. Kusalaliswe eneminyaka emine. Kuzolindwa ukuhlolwa kwezidumbu ukuze kuvele imbangela yokushona kwazo,” kusho uMoopeloa Kuthiwa akukho okunye izingane ezikudlile ngaphandle kwalokhu. Uninakhulu wazo uthe ziqale ukushintsha emuva kokudla ukudla kwasekuseni.