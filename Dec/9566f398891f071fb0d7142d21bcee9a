UThabani Mzolo obhekene necala lokubulala uZolile Khumalo, utshele inkantolo ukuthi babengamathe nolimu futhi babezitshela ukuthi bothandana baze bahlukaniswe ukufa. Uthe wayemthanda ngenhliziyo yakhe yonke umufi, naye ngokunjalo wayemtshela ukuthi umthanda okudlula abazali bakhe. UZolile wadutshulwa wabulawa endlini yakhe eLonsdale ngoMeyi 1 nyakenye. UMzolo waboshwa endaweni yesigameko ezintatha ngosuku olulandelayo. Elandisa inkantolo uveze nokuthi ubudlelwano bothando lwabo lwaqala ekuqaleni kuka-2017.  “Sasithandana kakhulu. Uthando lwethu lwaluvuseleleka usuku nosuku ngizizwa ngimthanda kabusha. Wayengitshela nokuthi ungithanda okudlula abazali bakhe,” kusho uMzolo. Echaza ngosuku lwesigameko, uthe wanikela endlini yakhe ngoba engamtholi ocingweni. Uveze nokuthi babevele behlele ukubonana, wathi esemshayela ucingo ngenhloso yokumazisa ukuthi useyeza wangatholakala ocingweni uZolile. Yilapho anquma ukunikela endlini yakhe. “Sangqongqoza, uZolile wasivulela. Ngangena endlini ngahlala etafuleni, yena wahlala esihlalweni. Wathi naba abantu ebesingalindele ukuthi singababona. Wangibiza ngo-baby, wangibuza nokuthi nginjani. Ngamphendula ngokuthi angangibizi ngo-baby mina. Ngambuza ukuthi kungani engangishayeli ucingo,” kusho uMzolo. Eqhuba uthe incazelo kaZolile mayelana nokungazibambi izingcingo zakhe wathi wayesaphumile enza umsebenzi wesikole okwasekusondele isikhathi sokuthi awuthumele, neselula wayeyishiye endlini. UMzolo uthe uZolile wathi umthumele umyalezo kwiWhatsapp emazisa ukuthi ukephi. “Ngathi kuye sihlala sithi sohlukaniswa ukufa. Ngeke kodwa kusenzeka ngoba ubudlelwane bethu base buphela ngenxa yesenzo sakhe sokungaziphenduli izingcingo zami,” kusho uMzolo. Uveze ukuthi emuva kwala mazwi wathi uma embuka emehlweni uZolile wambona ukuthi sekunesibhamu phakathi kwamathanga esihlalweni ayehleli kuso. Leli cala liyaqhubeka enkantolo.