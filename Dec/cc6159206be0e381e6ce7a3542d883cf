Sithula inkulumo yaso esigodlweni KwaKhethomthandayo, KwaNongoma, ngoMgqibelo lapho kade sigubha khona iminyaka engu-48 sihleli esihlalweni, iSilo sithe izwe lonakele ngenxa yomona. “Abantu abamfiseli omunye umuntu into enhle, uma bebona into enhle komunye umuntu bafisa ngathi kungabe kuthiwa ngeyabo ngisho nosopolitiki baze bajahane ngezibhamu emihlanganweni ngenxa yawo umhawu,” kusho iSilo. Sithe ayikho into engalunga uma abantu besamonazelana. “Ningabi nomhawu omubi nifune ukuthatha izinto zabanye abantu noma ningaba nomona kodwa kufanele nibe nalona ofisa izinto ezinhle,” kusho iSilo. Enye into esikhale ngayo izinga eliphezulu lophuzo, sathi libuyisela izwe emuva. Siphinde sazwakalisa ukukhathazeka ngezinga eliphansi lomcimbi waso. “Ngisho itende leli elifakiwe lifakwe ngomzuzu wokugcina kwakudla bekungekho ngize ngakhipha imali yami ngakuthenga ngoba ngibona ukuthi kuyabheda.” NoSihlalo weNdlu yobuHoli boMdabu KwaZulu-Natal, inkosi Phathisizwe Chiliza, ikhwele yadilika ezikhulwini zikahulumeni wesifundazwe ngokuhluleka ukulekelela umcimbi. Umcimbi obusesigodlweni seSilo ngoMgqibelo obekulindeleke ukuthi ube yindumezulu, ugcine uba sezingeni eliphansi abantu namabutho kunga-bonwa nangokhalo njengoba uhulumeni wesifundazwe ehlulekile ukukhipha amabhasi. UChiliza uthe kumshayisa amahloni ukuthi umcimbi ofana nalona okumele ngabe mkhulu kodwa wehliswe izinga. “Noma ngabe kuthiwa kukhona siphi isimo sezezimali kodwa lona umsebenzi ongahleliwe ngumuntu ophilayo lapha emhlabeni kodwa umsebenzi kaThixo, iSilo akusona nje iSilo samaZulu kuphela kodwa esawo wonke umuntu,” kusho uChiliza. Uthe amathemba abantu baseNizingimu Afrika alele eSilweni ngegalelo laso ekuqinisekiseni ukuthi kunokuthula nomoya wobumbano, hhayi KwaZulu-Natal kuphela. “Le nto isho ukuthi bahlonishwa kuyomele kube khona ukubukisisa ukuthi uma kukhona izimo ezifana nalezi kube nokusondela okukhulu okuyoqinisekisa ukuthi imicimbi efana nalena iba sezingeni elifanele. Ukuba kuthiwa kuya ngokwami, ngabe abantu bagcwele lapha bezobuka umsebenzi owenziwa nguhulumeni waKwaZulu-Natal, ubonga ukuhlala kweNgonyama esihlalweni isikhathi eside kangaka. “Ngiyakholwa ukuthi nina bahlonishwa enikhona lo myalezo nizokwazi ukuwudlulisa nakuNdunankulu wesifundazwe, uMnuz Sihle Zikalala kodwa kumele ngisho ukuthi ngale nto eyenzekile, niziphoxile,” kusho uChiliza. NoNdunankulu kaZulu, inkosi Mangosuthu Buthelezi, uthe ukungasekwa komcimbi weSilo kuqinisekisa ukuthi iNingizimu Afrika ayinamali. “Ngisho noNgqongqoshe wezeziMali kuleli, uMnuz Tito Mboweni, usanda kusho ukuthi siphila ngemali yokubolekwa,” kusho uButhelezi. Uthe abantu kumele ngabe bagcwele emcimbini kodwa bayimthonseyana. Obemele uNdunankulu waKwaZulu-Natal, uNkk Peggy Nkonyeni, udlulise amazwi okuxolisa eSilweni egameni likahulumeni wesifundazwe. “Ngizixolisela mina Hlangalezwe nozakwethu ikakhulukazi njengoba bekumele sibuze ukuthi kushoda kuphi kodwa lokho asikwenzanga, siye nje saphokophelela ekutheni siyobe sikhona lapho kugujwa khona lo mkhosi omkhulu kangaka wokubongela iSilo ukuthi sesihlale kulesi sihlalo isikhathi eside kangaka. “Sithi yobe Hlanga loMhlabathi. Siyaxolisa kakhulu, siyathembisa ukuthi sizophindela emuva siyobheka ukuthi ngabe kwenzekeni?” kusho uNkk Nkonyeni.