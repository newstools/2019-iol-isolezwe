Isolezwe liziyele mathupha emzini wakwaGumede liyokuzwa ngesehlakalo esenzekile kodwa abomndeni bathi ngeke bakwazi ukukhuluma nabephephandaba okwamanje kwazise izinhliziyo zabo zibuhlungu. Igama likamufi ligodliwe ukuvikela umsolwa osemncane. Okhulume neSolezwe, uthe uyindodakazi kamufi endala wakuqinisekisa ukuthi wodadewabo abagwaze unina ngomtafula waze washona kodwa wacela izintatheli ukuthi zibuye ngelinye ilanga mhlawumbe nesilonda sokushonelwa wumzali sizobe singasaqaqambi ngalolu hlobo. Abanye abangathandanga ukudalulwa baveze ukuthi lezi zelamani bezithanda ukulwa nonina futhi basola ukuthi bekudalwa ukuqoma ngoba amadodakazi akhe ebengamthandi umuntu wesilisa akade ehlekisana naye. “Sisola ukuthi umufi ubexabana nabo ngenxa yokuthi usezwana nomunye umuntu emuva kokushona kukayise walezi zingane. “Zikhala ngokuthi ubezihlinela, angazikhulumisi uma kukhona indoda abezwana nayo. “Asazi nokuthi siyiqale ngakuphi le ndaba ngoba ibuhlungu. Ubulawe yizingane azizalayo, igazi lakhe,” kusho omunye. Abanye bathe kuzocaca enkantolo ukuthi kwenzekalani ngoba bayasola ukuthi indodakazi ena-14 izodedelwa ngoba isencane kuboshwe lena eno-21. “Unina kuyabonakala ukuthi ubezabalaza ngasewindini le-tuckshop yakhe. “Ngisho namanje kugcwele igazi lapho eshonele khona,” kusho omunye. Indaba yokubulawa kwalona wesifazane yinto osekuphuzwa ngayo amatiye kwazise neSolezwe alizange liduke kodwa lithe lingena kwa-AA, abesifazane elihlangane nabo bebebabaza, bekhuza lesi sehlo beliyalela nokuthi ukuphi umuzi wakwaGumede. UBrigadier Jay Naicker wamaphoyisa KwaZulu-Natal, uthe amaphoyisa aseBhekithemba aphenya icala lokubulala emuva kokuthi abasolwa abaneminyaka engu-14 no-21 begwaze owesifazane (44) amanxeba amaningi ngoMgqibelo ngabo-3 ntambama. “Umufi utholwe eseshonile khona endaweni yesigameko kwase kuboshwa abasolwa abababili ababhekene necala lokubulala. Bazovela enkantolo maduze,” kusho uNaicker.