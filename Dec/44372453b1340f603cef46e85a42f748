IKumkani idedelwe ngeSonto ngemuva kokudonsa iminyaka emine yesigwebo sayo seminyaka engu-12. Okhulumela iKumkani, uMntwana Mthunzi Ngonyama uthe nakuba zisezintsha izindaba zokudedelwa kweKumkani kodwa isizwe sijabule kakhulu. Umntwana uthe bebengakulindele ngoba kade babezama ukuyikhipha ejele iKumkani, kungenzeki. “Sijabulile. Ubuye ephila ejele. Kube wuhambo olude futhi olunzima oluholele ekukhululweni kwakhe ejele.Ukudedelwa kwakhe kuzoletha uzinzo ebukhosini besizwe sabaThembu. Kwaba yihlazo ukuboshwa kweKumkani eNingizimu Afrika. Ingaphinde yenzeke into efuze lena. Kumele kuchitshiyelwe umthethosivivinywa omayelana nezinkantolo zobuholi bomdabu ozozinika amandla ukuze zikwazi ukuzithathela izinqumo ngokwazo ngezinto ezithinta isizwe,” kusho uMntwana uNgonyama. Uthe ubenondlunkulu weKumkani ngesikhathi ikhululwa ejele. “Kuyithintile iKumkani ukukhululwa kwayo. Ibishaqekile futhi ijabule kakhulu. Umoya wayo ukhululekile ukuthi ekugcineni ikhululiwe,” kusho umntwana. Uqhube wathi basazodalula izinhlelo mayelana nokubuyiselwa esihlalweni sobukhosi kweKumkani. Isizwe sabaThembu sinxenxe uMengameli Cyril Ramaphosa ukuthi axolele iKumkani ngokuthi kusulwe wonke amacala egwetshelwe wona. “IKumkani ibonga bonke abantu ababambe iqhaza ekukhululweni kwayo, kusukela emakhosini, uMengameli wezwe uMnuz Cyril Ramaphosa nabantu bonke ababenemikhankaso eminingi eholele ekutheni iphume ejele. Okwamanje iKumkani isadinga isikhathi nomndeni wayo. Ngokuhamba kwesikhathi izokhuluma nesizwe ngokuzokwenzeka,” kusho umntwana. Ukudedelwa kweKumkani ejele kuze ngemuva kokuthi uMengameli Ramaphosa ngesonto eledlule ememezele ukuthi kuneziboshwa ezingu-14 000 ezishicilelwe izigwebo iKumkani ebe ngomunye wazo. Lezi ziboshwa zancishiselwa izigwebo ngezinyanga ezingu-12. IKumkani yayingene ejele ngoDisemba 31, 2015 ngecala lokuthumba, amathathu okulimaza, amathathu okuthungela ngomlilo, elokubulala ngokungenhloso nelokuphazamisa ukusebenza komthetho. Umntwana uthe maduze kuzoba nomcimbi wokugezwa kweKumkani. “Sizomemezela ngezinhlela zawo. Simema wonke amakhosi ukuthi abe nathi kulo mcimbi.” Okhulumela uMnyango wezobuLungiswa nokuHlunyeleliswa kweziMilo, uMnuz Chrispin Phiri uthe iKumkani ikhululwe ngoshwele owejwayelekile. Uthe idonse ikota yesigwebo sayo ejele futhi iziphathe kahle, okwenze yakhululwa. Mayelana nokudedelwa ngoshwele ejele kwesishoshovu esaboshwa, sagwetshwa silwela imfundo yamahhala i#Fees Must Fall, uKanya Cekeshe, uPhiri uthe ibhodi elicubungula izicelo zeziboshwa ezicele ukukhululwa ngoshwele liyasicubungula isicelo saso nezezinye iziboshwa. Usihlalo wendlu yabaThembu kuleli, uMnuz Vusi Mvelase uthe babukeleka phansi beyisizwe ngokuboshwa kwenkosi yabo, okwabehlisa isithunzi. Ubonge uRamaphosa, inkosi ebambe isihlalo sobukhosi sabaThembu, * -Azenathi Dalindyebo, iContralesa, inkosi yamaXhosa esanda kukhothama uZwelonke Sigcawu, nabantu bakuleli.