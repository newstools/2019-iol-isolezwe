Le khomishini ithi inkulumo kaNkk Hendrietta Ipeleng Bogopane-Zulu ethi abantu besifazane kabasibo abagilwa nje kuphela kodwa kwezinye izikhathi nabo babuye babambe iqhaza ekutheni kwabona bahlukumezeke. Kuthiwa ubuye wathi kukhuliswa abafana abadiniwe, ngakho wonke umuntu unecala. Esitatimendeni esithunyelwe abezindaba yile khomishini, sithi uma lokhu okuthiwa kushiwo uNkk Bogopane-Zulu kuyiqiniso, kuyoba yinto ebuhlungu. “Akamele nje ukugcinwa koMthethosisekelo emnyangweni kuphela, kumele ahole umkhankaso wokulingana ngokobulili, uphuthwe yithuba eliyingqayizivele lokufundisa nokugxeka udlame olubhekiswa kwabesifazane,” kusho isitatimende. Sithe abantu besifazane bayaqhubeka nokubhekana nezimo ezinzima zodlame olubhekiswa kubo, abaningi bayabulawa. “Ezweni lapho udlame olubhekiswe kwabesifazane lukhula, le nkulumo ifana nokugxeka abagilwa ngelokuthi nabo bayalingana nezigilamkhuba. Lokhu kunikeza umqondo wokuthi abagilwa (abesifazane) kumele bagxekwe ngodlame olubhekiswe kubo.” Isitatimende sithe izigcawu zangeledlule zekhomishini ziveze ukuthi kukhona lapho izinto zingahambi kahle eminyangweni ehlukene kahulumeni, okubalwa nawo owezokuthuthukiswa komphakathi ezintweni ezithinta ukuhlukunyezwa ngokobulili. “Kubalulekile ukuthi iPhini likaNgqongqoshe libhukule kulezi zinto ezibalulwe yikhomishini. Sizofuna ukuhlangana noNgqongqoshe wezokuThuthukiswa koMphakathi, uNksz Lindiwe Zulu, mayelana nokutholwe ngumbiko othinta izindawo lapho kugcinwa khona abahlukumezekile.” Imizamo yokuzwa ukuphawula kukaNkk Bogopane-Zulu kayiphumelelanga.