Usizi belubhalwe emehlweni emndenini kaThandeka Nyawo (11) waseMatikwe, eNanda, okuthiwa ucindezelwe udonga washona ngesikhathi indlu yodaka ebebelele kuyo idilika, ngoLwesithathu ebusuku. Umufi kuthiwa ubefunda uGrade 4 ephasele uGrade 5 esikoleni samabanga aphansi i-Uthando esikhona eNanda. Ugogo kaThandeka, uNkk Busisiwe Makhaye (74) obekhihla isililo ngesikhathi ekhuluma nezintatheli, uthe bebesendlini bonke njengoba bebeqeda ukubuka uhlelo iKhumbul’ekhaya ngesikhathi kudilika indlu. “UThandeka yena ubesevele eselele. Silala sonke endlini eyodwa njengoba siyisithupha layi khaya,” kusho uNkk Makhaye. Uthe ngesikhathi udonga luwa bonke balimale baphuthunyiswa emtholampilo, kwathi umufi washonela endaweni yesigameko. Ngesikhathi Isolezwe lifika kule ndawo, lizibonele usizi olubhekene nalo mndeni njengoba bekungekho nendawo yokunyathela, omakhelwane abebezobhonga emswaneni, bemi nangezinyawo ngaphandle. Unina kamufi, uNksz Vuyo Nyawo (30), uthe nanoma yena, indodana yakhe eyelama umufi * - Asanda (5), ugogo wakhe nabanye abebesindlini, bayaphila kusize * - wardrobe ovele wawela kubo wavimba udonga ukuthi lingaweli kubona kodwa ngebhadi awukwazanga ukubasiza bonke njengoba le ngozi igcine idlule nomphefumulo wendodakazi yakhe. Uthe ziyime emthumeni ngokumele bakwenze ngamalungiselelo okungcwaba indodakazi yakhe njengoba kungekho osebenzayo kulo muzi, bonke bethembele emalini yesibonelelo sikahulumeni. Komunye umuzi khona eNanda endaweni okuthiwa kuseNgungumane, izikhukhula ezinamandla zigugule udonga lomuzi kwashona oyedwa kwalimala izingane ezimbili eneminyaka emithathu neneminyaka emine, izolo ekuseni Kulesi sigameko kushone uMnuz Thembinkosi Ndimande (41) okuthiwa utakulwe abezimo eziphuthumayo embozwe udaka obeluhamba nezikhukhula okuyizo eziqumbe phansi indlu abebelele kuyo. Umfowabo kamufi, uMnuz Mondli Ndimande, uthe imbangela yokubhidlika komuzi wakubo kwenziwe ukukhukhuleka kwendlu kamakhelwane engenhla komuzi okuyiyona ephushekele kweyakubo. “Bese kukhanya, abanye sebevukile ngesikhathi kuwa indlu. Ngizwe umsindo wokubhidlika kwendlu okuthe uma ngiphuma indlu kamfowethu ibisigubuzelwe udaka yena ephakathi. Abebelele endlini enkulu nabo basinde ngokulambisa njengoba nayo ibhidlikile kodwa khona kwalimala izingane ezimbili nje nazo ezithole imihuzuko,” kuchaza uNdimande. Uthe ukushona komfowabo ngale ndlela kubahlukumezile bengumndeni ngoba bakholwa ukuthi ukube basheshe bafika abezimo eziphuthumayo ukuzomtakula, mhlawumbe ubezosinda. Kulo muzi ezindlini ezintathu ezisegcekeni, iyodwa kuphela esale ingenamyocu eyigumbi elilodwa obekulele kulo uMondli (umfowabo kamufi). ETafuleni, eNanda, kushone oyedwa (esingenayo imininingwane yakhe), naye okuthiwa ushone ngesikhathi udonga lwendlu ludilikela kuye elele. UMnyango wezokuBusa ngokuBambisana neziNdaba zobuHoli boMdabu ududuze imindeni eshonelwe. Obambe njengoNgqongqoshe walo mnyango KwaZulu-Natal, uNkk Peggy Nkonyeni esitatimendeni esithunyelelwe abezindaba, uthe basebenzisana nabaholi bomphakathi ekhahlanyezwe yimvula ukuqinisekisa ukuthi abethimba lezinhlekelele bayafika kulezo zindawo ukunika uxhaso. “Siyawunxusa umphakathi ukuthi ubike ngokushesha lezi zinhlekelele kumakhansela awo,” kusho uNkk Nkonyeni.