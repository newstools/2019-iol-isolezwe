UMnuz Njabulo Ngcongo (29) kuthiwa ufe emuva kokugwazwa amanxeba amathathu emhlane umsolwa okuvela ukuthi uneminyaka engu-17, endaweni yokucima ukoma. UNgcongo ungcwatshwe ngoMgqibelo emathuneni aseMountain Rise eMgungundlovu. Elandisa Isolezwe ngokwenzeka, uNksz Nqobile Mbambo, ongumzala kamufi, uthe uNgcongo ufele ubala emuva kokudidaniswa nomunye umuntu. UNksz Mbambo uthe babikelwe womama bendawo ukuthi uNgcongo wagwazwa umfana wendawo owayemdidanisa nowesilisa ayekade exabene naye ngoMgqibelo kaNovemba 30. “Sibikelwe ukuthi uNjabulo nomngani wakhe babemile belinde ukuthenga utshwala endaweni edayisa ngotshwala kanti uzoqhanyukelwa ngemuva ombulele wamgwaza amanxeba amathathu emhlane. Waphenduka wabuza owayemgwaza ukuthi umgwazelani, waphendula ngokuthi, ‘Awu! Ngamgwaza umuntu o-wrong,’ maqede wabaleka. Omama bendawo bambizela imoto eyamphuthisa emtholampilo iHlengisizwe ngeshwa washona,” kuchaza uNksz Mbambo. UNksz Mbambo uthe banengwa incazelo yamaphoyisa uma befuna ukwazi kuqhubekani ngopheyo lwecala futhi kungani engakaboshwa umsolwa ngoba uyaziwa futhi uyazichanasela. “Iphoyisa esalibuza lasitshela ukuthi vele kuyabulawana eGeorgedale, umufi ubefunani khona? Kusiphatha kabi lokhu ekubeni uNjabulo ufe ngephutha efela into engekho,” kusho uNksz Mbambo. Okhulumela amaphoyisa KwaZulu-Natal, uColonel Thembeka Mbele uthe: “NgoNovemba 30, ngo-11, kwagwazwa owesilisa oneminyaka engu-29 ethaveni eseGeorgedale owesilisa ongaziwa. Wayenamanxeba okugwazwa emqaleni nasengalweni. Waphuthunyiswa esibhedlela lapho afike ashona khona ngesikhathi efika. Kwavulwa icala lokubulala eliphenywa esiteshini samaphoyisa saseMpumalanga.”