UMnuz Hlangu, igama lakhe elingatholakalanga, udutshulwe amaphoyisa akulesi siteshi ngoLwesithathu ntambama. Umufi kuthiwa usuke eLusikisiki ezofuna ingoduso yakhe esebenza kulesi siteshi. Umufi okuthiwa ubephethe isibhamu, ufike wafuna ingoduso yakhe ngenkani eyiphoyisa kuleli siteshi. Ingoduso kuthiwa ihlala ezindlini zamaphoyisa kuso lesi siteshi. Umthombo weSolezwe, ocelwe ungadalulwa, uthe umufi ufike wafuna ukuba bamkhombise lapho kuhlala khona ingoduso, banqaba abebesesiteshini. “Umufi ubesola ingoduso yakhe ngokungaziphathi kahle. Ubeyifuna ethi uzoyidubula ngesibhamu abesiphethe. Ingoduso ibe isicashiswa kwathiwa ayiyofuna incwadi yokuvikela ukuba umyeni asondele eduze kwayo. Kuthe isibuya nale ncwadi, umsolwa wakhipha isibhamu ethi uzoyidubula. “Amanye amaphoyisa alesi siteshi abe esemdubula ngoba ubesekhiphe isibhamu eseyingozi kuwo wonke umuntu obesesiteshini,” kusho umthombo. Okhulumela abaphenya amacala enziwe amaphoyisa i- Independent Police Investigative Directorate (IPID), uMnuz Sontaga Seisa, ukuqinisekisile ukuthi kukhona icala lokubulala abaliphenyayo. “Sithole umbiko lapho kuvele khona ukuthi owesilisa udutshulwe, wabulawa iphoyisa. Udutshulwe esiteshini saseHimeville izolo (NgoLwesithathu). Siyaphenya ngalesi sigameko, akekho osaboshiwe.” Imizamo yeSolezwe yokuthola ingoduso noma umndeni kamufi ayizange iphumelele izolo, njengoba izinombolo zomndeni nayo ingoduso zingazange zitholakale kwaze kwashaya isikhathi sokushicilela.