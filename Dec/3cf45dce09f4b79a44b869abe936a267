Omunye wabazali okhulume neSolezwe kodwa wacela ukuthi angadalulwa ngoba engafuni ukuthi ingane yakhe ihlukumezeke, uthe baphoxekile ngesenzo sesikole sokuxosha izingane. “Mina ngithumele omunye wasekhaya oseNewcastle ukuthi ayongilandela iripoti lengane ngoba mina ngikwenye indawo ngenxa yomsebenzi. Ebengimthumile uthe uma efika esikoleni wanikwa iripoti nencwadi ethi ingane mayingabuyi ngonyaka ozayo ngoba ngiyakweleta,” kusho umzali. Uthe simthukuthelisile isenzo sesikole ngoba izingane zinelungelo lokuba sesikoleni. “Noma ngabe kuthiwa siyakweleta kodwa isikole kasinalo ilungelo lokuxosha izingane zethu ngoba ngikhuluma lapha ezinye zezingane zihlala nogogo abangasebenzi nami ngiyasebenza ngingedwa, uyise wengane washona, kangikwazi ukuyikhokha imali yesikole,” kusho umzali othe ikweleta imali engaphezu kukaR1 000. Uthe isizathu esenza akwelete wukuthi kukhona neyeminye iminyaka nayo angayikhokhanga. Umzali uthe imali yesikole icela kuR3 000 ngonyaka. Omunye umzali naye ocele ukungadalulwa, uthe abazi ukuthi izingane zabo zizokwenzenjani ngonyaka ozayo njengoba zixoshiwe. Isolezwe liphinde lathola ukuthi kunesinye isikole samabanga aphansi khona eNewcastle esinqabe ukukhipha amaripoti ezingane ezikweletayo. UNgqongqoshe wezeMfundo KwaZulu-Natal, uMnuz Kwazi Mshengu ubhale ekhasini lakhe kwiFacebook, wathi kasikho isikole esinelungelo lokubamba iripoti lengane ngoba kuthiwa umzali wayo uyakweleta. “Ngokwesigaba somthetho uSection 25 (12) of the National Protocol on Assessment 2011, isikole kasinalo ilungelo lokubamba iripoti lengane, kungaba yisikole sikahulumeni noma esizimele,” kusho uMshengu. Uthe umthetho uthi ukukhokhwa kwemali yesikole kuphakathi kwesigungu esilawula isikole nomzali wengane. Wengeze ngokuthi kakusilo udaba oluphakathi komfundi, othisha nothishanhloko. Uthe izikole ezibambe amaripoti ezingane kumele ziwadedele. Mayelana nodaba lokuxoshwa kwabafundi ePanorama ngoba bekweleta, okhulumela umnyango esifundazweni uMnuz Kwazi Mthethwa, uthe noma udaba bebengakaluzwa kodwa isikole kasinalo ilungelo lokuxosha ingane ngoba umzali wayo ekweleta. “Kakukho emthethweni ukuxosha ingane esikoleni ngoba kuyilungelo layo ukuthi ibe sesikoleni,” kusho uMthethwa. Uthe lolu daba bazolulandela, wanxusa abazali bezingane ezixoshiwe ukuba bathinte isifunda saseMajuba.