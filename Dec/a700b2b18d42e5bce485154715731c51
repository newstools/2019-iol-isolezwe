Amaqembu amaningi emkhandlwini okubalwa i-DA, ANC, Patriotic Alliance, COPE, ACDP ne-AIC, avumelane nesiphakamiso sekhansela le-DA uMnuz Morne Steyn, sokungabuthembi ubuholi bukaBobani. Emuva kokukhishwa ngevoti uBobani umemezele ukuthi uyalihlakaza ikomiti lakhe. Uqede ukusho lokho wabe esewushiya umhlangano. Phambilini ike yaba khona imizamo yokuthi lo mholi we-UDM aketulwe esihlalweni sakhe kodwa ingaphumeleli, kwazise bekuba khona amakhansela akhala ngokusatshiswa. NgoLwesine amaqembu aphumelele ukumkhomba indlela. UBobani ubesehlale kulesi sihlalo isikhathi esingaphezu konyaka, emuva kokuba kukhishwe owayenguSihlalo we-DA, uMnuz Athol Trollip, njengeMeya. Umasipala ububangwa selokhu i-ANC yehlulwa eminyakeni emithathu edlule, kwase kuphatha ngokuhlanganyela i-DA namanye amaqembu kusukela okhethweni lwango-2016. Ezinyangeni ezimbalwa kusuke izinkinga, i-ANC namanye amaqembu akhononda ngendlela okuphethwe ngayo umasipala. Lokhu kuholele ekutheni kuphakanyiswe ukungabuthembi ubuholi bukaBobani. 