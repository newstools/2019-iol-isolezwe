Lokhu kushiwo yiNhloko yoMnyango wezeMfundo KwaZulu-Natal, uDkt Enock Nzama, othe kunezingxoxo eziqhubekayo ngezikhalo zothisha bakwaGrade R. Ngesikhathi kumenyezelwa ukuthi othisha bazonyuselwa umholo ngo-7%, akwehlanga kahle ezinyunyaneni ngoba zithi imali incane. I-Sadtu ikhale ngokuthi sekunesikhathi eside othisha bakwaGrade R behola kancane, bengatholi ngisho amabhonasi. “Engingakuqinisekisa wukuthi bazowuthola umholo wabo wengezwe ngo-7% abanyuselwa ngawo. “Nokho ngeke bawathole amabhonasi phezu kokuba kade kunezikhalo. Udaba lwamabhonasi nokunye lusaxoxwa futhi siyathembisa ukuthi silubeke eqhulwini olothisha bakwaGrde R,” kusho uNzama. UNzama ukuqinisekisile ukuthi sifikile emnyangweni isicelo sokuthi othisha bakwaGrade R bathole amabhonasi. Izingxoxo mayelana nalokho ziyaqhubeka. Ngonyaka ozayo amehlo azobe ebheke kuNgqongqoshe womnyango, uMnuz Kwazi Mshengu, ukuthi uthatha ziphi izinqumo ngodaba lothisha ngoba izinyunyana zisabisa ngokuqinisa isandla. UMengameli weNatu, uMnzu Allen Thompson, uthe yize benganeme ngo-7% kodwa akukho abazokwenza okwamanje. Uthe bazimisele ukuthi uma kuqala unyaka ozayo babuyele odabeni lwakwaGrade R, bavukuze nezinye izinyunyana nabo bonke othisha ukuthi bacindeze uhulumeni. UThompson usabise nangokuthi bazoba nemashi enkulu uma kuqala unyaka, ukufaka ingcindezi ngodaba lothisha bakwaGrade R. Kuke kwanezinkinga eziningi ngalabo thisha, obekuke kwenzeke kudlule izinyanga bengaholanga. Omunye uthisha ofundisa uGrade R esikoleni samabanga phansi eNgwavuma, ocele ukuthi igama lakhe ligodlwe, uthe balindele ukuhola ngaphambi kukaKhisimusi. Uthe bayazi ngo-7% kodwa bazokholwa sebewuthola emholweni. Uthe kuke kwenzeke bafakelwe imali, abanye bangayitholi. UNzama uphinde waveza ukwaneliseka kwakhe ngezinhlelo zokubhala nokumaka esifundazweni. Uthe unethemba elikhulu lokuthi isifundazwe sizofika ku-80% wokuphasa kuka-matric, abazibekele wona nonyaka. “Kusukela kuqale ukubhala konke bekuhamba kahle. Sibe nonyaka omuhle impela esithemba ukuthi nemiphumela izoba mihle. “Sijabulile nangokuthi ukumaka kuhamba kahle, akukho zigigaba ezinkulu zokuphazamiseka ezibikiwe.”