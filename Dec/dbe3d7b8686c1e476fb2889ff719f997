Amadoda aneminyaka engu-23 no-25 aboshwe ngoLwesihlanu erenki yamatekisi eMargate avela eNkantolo yeMantshi eRamsgate izolo. Okhulumela amaphoyisa KwaZulu-Natal uBrigadier Jay Naicker uthe abasolwa baboshwe nezibhamu ezingekho emthethweni ezimbili ezincane nezinhlamvu ezingu-87. Uthe ithimba lamaphoyisa elagasela erenki lalivele lifuna abasolwa ngokuphehla udlame embonini yamatekisi “Uphenyo lwamaphoyisa luwaholele eBhizana lapho kuboshwe khona umsolwa ona-24. Utholwe nesibhamu i-9mm nezinhlamvu ezingu-13. Zizohlolwa ukuthi awekho yini amanye amacala athinta udlame lwasematekisini nokwebiwa kwemfuyo athinteka kuwona. Kuzohlolwa nesibhamu ukuthi asikaze sisetshenziselwe amanye amacala kuleli,” kusho uNaicker. Umsolwa ubevele enkantolo izolo. Ukhomishana wamaphoyisa KwaZulu-Natal, uLieutenant General Khombinkosi Jula, uthe ukuboshwa kwabasolwa nokushaqwa kwezibhamu ezisezandleni zezigebengu kuwubufakazi bokuthi amaphoyisa azimisele ukulwa nokugebengu esifundazweni.