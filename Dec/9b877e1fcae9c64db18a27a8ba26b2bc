Bangaphezu kuka-60 osomabhizinisi abebeyingxenye yomdlalo wegalofu eMount Edgecombe eThekwini ngoLwesihlanu, obuhlelwe yinhlangano iSenzo & Thembeka Mchunu Foundation. Inhloso yalo mdlalo ukuqokelela isikhwama esizosiza intsha eswele efuna ukuqhubeka nezifundo. UMchunu oke waba ngundunankulu waKwaZulu-Natal nongqongqoshe wezemfundo, uthe ngesikhathi ekulezi zikhundla wabona indlela intsha ethwele kanzima ngayo ngenxa yemali. Wabonisana nomkakhe babona kungcono basungule le nhlangano ukuze bafake isandla ekusizeni intsha, ikakhulukazi kwezemfundo. “Ngesikhathi ngiwungqongqoshe wezemfundo ngaba nethuba lokubona izinselelo ezibhekene nentsha, ikakhulukazi ezindaweni ezisemakhaya. Nangesikhathi ngingundunankulu kwakunophiko iYouth Desk, olwangenza ngabona ukuthi intsha iyazimisela uma inikwe ithuba. Ngifundile nokuthi ukuxhasa akudingi ube ngusomabhizinisi kodwa noma ngubani angalwenza ushintsho, yingakho nami ngisungule le nhlangano,” kuchaza uMchunu. Uthe ngesikhathi ekwezemfundo bekumphatha kabi ukubona izingane ziphasa ngamalengiso kodwa ziswele imali yokufunda. Uveze ukuthi ubenxenxa osomabhizinisi nezinkampani ezizimele ukuthi zibaxhase. “Sihlale phansi nomkami ngoba sobabili sasingothisha, sabheka ukuthi singasiza kanjani,” kusho uMchunu. Uthe kule nhlangano abazokhetha intsha yalesi sifundazwe kuphela kodwa nakuzwelonke. UMchunu uthe kunebhodi lenhlangano okuyilona elizokhetha intsha edinga usizo. Uthe uzobheka nalabo asebeyeke ukufunda ngoba beswele imali nentsha efuna ukuqala amabhizinisi. Kulo mdlalo uMchunu ubehamba nomkakhe naye obedlala igalofu. UMchunu utshele Isolezwe ukuthi akakabi ngungoti osezingeni likaTiger Woods kulo mdlalo, uthe uyathanda ukudlala igalofu uma engekho emsebenzini. Uhlabe ikhwelo kubo bonke osomabhizinisi ukuthi basize noma yikuphi lapho bengalekelela khona ukwakha ikusasa eliqhakazile entsheni. Emuva komdlalo uMchunu nosomabhizinisi babe nesidlo, naso ebesiyingxenye yokuqokelela imali yokusiza intsha. Inhlangano wayisungula ngo-2014 kodwa ike yangasebenza kahle njengoba isiqala izinhlelo zokusiza abafundi.