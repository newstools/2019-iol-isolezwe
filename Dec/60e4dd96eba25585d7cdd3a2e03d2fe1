UMnuz Shawn Herbst wakwaNetcare 911 uthe umshayeli imphunyukile itekisi okuholele ekutheni igingqike. “Abagibeli abalimele balashelwe endaweni yesigameko ngaphambi kokuthi bathuthelwe ezibhedlela ezahlukene,” kusho uHerbst. Kusenjalo, kushone indoda eshayiswe yimoto kuM41 ngaseDurban North, eThekwini izolo ntambama. AbakwaNetcare 911 bafike endaweni yesehlakalo baxilonga indoda bathola ukuthi seyidlulile emhlabeni. Kuvele ukuthi indoda eshonile ibigijima yeqa umgwaqo kanti izoshayiswa yiveni. Namaphoyisa afikile endaweni yesehlakalo ukuphenya ngengozi. Khonamanjalo, usinde ngokulambisa umshayeli weveni elishayisane neloli lapoqoka laphela ngaphambili emgwaqweni onguthelawayeka uN2 eRiverhorse Valley eNewlands East izolo ekuseni. UHerbst uthe owesilisa obeshayela iveni akalimalanga kakhulu. Ulashelwe endaweni yesigameko waphuthunyiswa esibhedlela. Kwesinye isigameko kulimale kanzima umfana oneminyaka eyisishiyagalolunye oshayiswe yimoto ezimpambanweni zomgwaqo uPetermaritz noWest Street enkabeni yedolobha uMgungundlovu. Okhulumela abezimo eziphuthumayo kwa-ER24, uMnuz Russel Meiring, uthe ngesikhathi bexilonga lo mfana bathole ukuthi ulimale kabi ekhanda nakwesingezansi sakhe okumshiye esesimeni esibucayi. UMeiring uthe umfana ulashelwe endaweni yesigameko wabe esethuthelwa esibhedlela i-Edendale. Khonamanjalo kulimale owesilisa oneminyaka engu-21 emuva kokuthi isithuthuthu abehamba ngaso sishelele samchitha emgwaqweni uTable Mountain eCopeville, KwaZulu-Natal.