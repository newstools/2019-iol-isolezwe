INHLANGANO ebhekela abanesifo sokuhanjelwa wumqondo esibizwa nge-dementia, ifuna uhulumeni asifake ngaphansi kwezifo zokukhubazeka ukuze kusizakale abanaso. I-Bessie Makatini Foundation (BMF), iveze lokhu izolo esithangamini sokuqwashisa ngalesi sifo eThekwini. UMnuz Stan Chidavanzi ongomunye wabagqugquzeli bale nhlangano ozinze e-England, uthe kusenzima ukusiza abanalesi sifo ngoba nohulumeni akabaxhasi. Uthe ngisho izinhlangano ezisiza abaneDementia azilutholi uxhaso. Uveze ukuthi lesi sifo sesibulala abesifazane ukwedlula ezinye izifo e-England. “Silwela ukuthi uhulumeni asithathe njengokukhubazeka lesi sifo ngoba sibucayi kakhulu. Inkinga esibhekene nayo wukuthi abantu abayazi i-dementia, abayiqondi futhi abafundisekile kahle ngayo. Kusanezinkolelo zokuthi onalesi sifo uyathakatha noma uthakathiwe.” Enaba ngalesi sifo uthe kusuke kufe ama-brain cells. Uveze ukuthi onaso akawuboni umehluko phakathi kobusuku nemini, yingakho abanye bebanjwa bentwayiza emgwaqweni ngisho ebusuku. Ukhale ngokuthi lesi sifo aselapheki kodwa kunemishanguzo edambisa kuphela ukukhohlwa okwesikhashana. Yize lesi sifo kuthiwa sihlasela kakhulu izalukazi, uChidavanzi uthe siyenzeka nakulabo abasebasha. Uthe izidakamizwa nazo zinomthelela kulokhu. UNkk Madanda Mabizela ongumnakekeli wabanalesi sifo, uthe unina ongasekho wayenaso. Uthe uma unalesi sifo udinga ukugadwa ubusuku nemini. Ulinganise ngonina athe wake wazama ukuphuza upharafini. “Kumele bahlale benakiwe, bangasitholi isikhathi eside sokuba bodwa. Kumele kungapheli amahora amabili onalesi sifo engakaze anyakaze. Kufanele bazivocavoce, ngisho elele umuntu ujwayele ukumelula umzimba.” Uthe ukulala isikhathi eside kudala izilonda, ezingakubulala uma zinganakiwe. UNksz Shanice Moodley oyiSpeech Therapist, uthe abanalesi sifo kumele bakhunjuzwe njalo izikhathi osukwini. Uthe lokhu kubalekelela ekutheni kubuye umqondo ngoba bayakhohlwa. Ulinganise ngokuthi bakhonjiswe ikhalenda, bakhunjuzwe ngezinsuku ezibalulekile. Uthe kuyasiza nokuthi ubakhombise izinto kunokubatshela ngomlomo ngoba bayakhohlwa. Kuvele ukuthi uma umuntu esesitejini sokugcina seDementia, akube kusasebenza lutho emzimbeni. Ababethamele lesi sithangami bakhale ngokuthi kudingeke bayeke ngisho umsebenzi ukuze bagade abanalesi sifo emakhaya. Kuvele ukuthi uma sebehanjelwe wumqondo bakhohlwa ngisho amagama abo. I-BMF yasungulwa nguNksz Bessie Makatini waseLamontville osezinze eLondon ngokusebenza. Naye washonelwa ngunina ngenxa yalesi sifo.