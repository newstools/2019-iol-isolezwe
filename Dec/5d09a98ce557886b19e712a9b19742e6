Lesi sigameko senzeke ngoMsombuluko obuyiholidi lokubuyisana eNingizimu Afrika. USenior Superintendent, Parboo Sewpersad, okhulumela amaphoyisa kaMasipala weTheku, uthe ngeke bakubekezelele ukulinyazwa kwamaphoyisa abo. “NgoSuku lokuBuyisana amaphoyisa ethu alinyaziwe enza umsebenzi wawo. Esigamekweni sokuqala, iphoyisa elisafunda lishayiswe ngowesifazane obephuzile. Lo wesifazane ubengafuni ukuma ngesikhathi amaphoyisa emcela ukuba ame. Uye washayisa nezinye izimoto ezimbili. "Esigamekweni sesibili, iphoyisa lethu lishaywe ngamadoda amathathu akade engafuni ukulalela ngesikhathi liwakhuza ngokuphuza esidlangalaleni. "Bonke laba bantu abalimaze amaphoyisa ethu baboshiwe futhi sebevelile enkantolo,” kusho uSewpersad. Ukhumbuze abantu ukuthi amaphoyisa atshalelwe ukuqinisekisa ukuthi baphephile ngaso sonke isikhathi ngakho akufanele ahlukunyezwe. “Siyacela abantu bayeke ukuza notshwala olwandle. Sizopequlula sivule ama-cooler box, siseshe izimoto nayo yonke impahla abayithwele ngoba baningi abeza notshwala. "Sizosesha nasezitolo zokudla nezinye izindawo zokujabula ukuqinisekisa ukuthi utshwala budayiswa yilabo abanemvume. "Ngeke sikubekezelele ukuhlukunyezwa kwamaphoyisa ethu, abawahlukumezayo bazoboshwa,” kusho uSewpersad. Kuphinde kwavela ukuthi kulinyazwe umsebenzi wakwaDurban Solid Waste (DSW) ngeSonto eBlue Lagoon. Esitatimendeni, uMnuz Msawakhe Mayisela, okhulumela uMasipala weTheku uthe umsebenzi wakwaDSW ubenza umsebenzi wakhe wokuhlanza eBlue Lagoon ngesikhathi eshaywa ngumuntu othile, waphinde wamphuca nokhiye bemoto yakhe wase ebaleka. Uthe amaphoyisa azamile ukujaha umuntu oshaye umsebenzi wakwaDSW kodwa ahluleka wukumbamba ngenxa yokugcwala kwabantu kwazise ubeputshuka esixukwini esikhulu. UMayisela uthe bayajabula ukuthi azikho izigameko ezimbi ezibikwe yizivakashi emabhishi, wabe esecela abantu ukuthi bahloniphe umthetho nabasebenzi bakamasipala. Ukhumbuze abantu ukuthi utshwala abudingeki ebhishi nokuthi kufanele babhukude lapho kukhona abaqapha ababhukudayo.