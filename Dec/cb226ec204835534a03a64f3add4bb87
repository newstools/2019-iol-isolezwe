Okhulumela abakwaNetcare 911 uMnuz Shawn Herbst uthe abezimo eziphuthumayo bathole imibiko ngokushayisana kwesithuthuthu nemoto encane ekhoneni lemigwaqo uPhoenix Highway noGrove End Drive, eStanmore ePhoenix ngoLwesithathu ebusuku. “Ngesikhathi abezimo eziphuthumayo befika, umuntu oyedwa ubelimele kabi esesimeni esibucayi. Bazamile ukumsiza lo obelimele kakhulu kodwa isimo sakhe besingesihle wagcina ngokushonela endaweni yesigameko,” kusho uHerbst. Kwenye ingozi kushone oyedwa obehamba ngezinyawo emgwaqweni uM41 East Bound empambanomgwaqo kaN2, eThekwini. “Sithole imibiko ebiveza ukuthi kunowesilisa oshayiswe yimoto eyiveni obezama ukugijima awele umgwaqo. Abezimo eziphuthumayo ngesikhathi behlola olimele bathole ukuthi useshonile,” kuchaza uHerbst. Khonamanjalo ngalo uLwesithathu, imoto encane ishayisane neloli kwashona umgibeli wemoto encane kwathi umshayeli weloli nowemoto encane baphuthunyiswa esibhedlela belimele. Le ngozi yenzeke phakathi komgwaqo uN3 noR603 eMkhambathini. UHerbst uthe kuzo zonke izigameko, amaphoyisa abekhona ukwenza uphenyo ngembangela yezingozi. Udlulisele amazwi enduduzo emindenini yabashonile.