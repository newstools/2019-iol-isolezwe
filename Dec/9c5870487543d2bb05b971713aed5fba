KONKE sekumi ngomumo mayelana namalungiselelo omcimbi wezinsuku ezimbili wokugubha iminyaka engu-48, Isilo Samabandla uGoodwill Zwelithini sihleli esihlalweni. Imbube yagcotshwa njengeSilo Samabandla ngoDisemba 3, 1971. Okhulumela iNdlunkulu kaZulu, uMntwana Thulani Zulu, uthe indlunkulu ifisa ukubonga ngokuthi Isilo sesihlale esihlalweni isikhathi eside kangaka, iphinde ibonge noMdali ngokuyigcinela Omdala. Uthe umcimbi walo nyaka uzothatha izinsuku ezimbili. “Umcimbi wokuqala uzoba seMakheni ngoDisemba 6, kuthi ngosuku lwesibili ngoDisemba 7 ube sesigodlweni KwaKhethomthandayo,” kusho uZulu. Uthe balindele abantwana basendlunkulu, yizimenywa nesizwe kulo mcimbi. “Imikhuleko, izilokotho nomculo yizona zinto ezizobe zihamba phambili kulo mcimbi,” kusho uZulu. Uthe Isilo sizophinde sikhulume nesizwe kulo mcimbi. “Isizathu esenza ukuthi siqale umcimbi eMakheni, okuyindawo yamagugu esoLundi wukuthi yilapho Isilo uCetshwayo kaMpande sagcotshelwa khona,” kuchaza uZulu. UZulu uthe Ongangezwe Lakhe uzoqala avakashele amaliba amakhosi asakhothama eMakhosini.