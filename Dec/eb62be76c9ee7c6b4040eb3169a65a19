Lokhu kushiwo ngomunye wabanikazi besitolo esidayisa iziqhumane enkabeni yedolobha eThekwini, oneminyaka engaphezulu kweshumi ekuleli bhizinisi. Izolo uthe akafuni ukudalulwa ngoba wudaba oluthinta imali. Kulo nyaka uthe uqaphele ukuthi amakhasimende athenga kancane. “Isimo semali kulo nyaka sibi. Amakhasimende ngeke akwazi ukuthenga kakhulu njengakuqala, asuke esazothenga ukudla nezinye izidingo zasekhaya. Okunye esikubonayo wukuthi iningi lawo lithenga okhilikithi elaziyo ukuthi baphephile ukuthi basebetsheziswe yizingane, abaziwa ngama-100 balls,” kusho usomabhizinisi. UMnuz Mandla Nombika waseLindelani, obehamba nendodana yakhe u-Ayabonga, uthe nakuba isimo semali singesihle kodwa kabakwazi ukungazithengi iziqhumane ngoba sezifana nesiko lomndeni lokuthokozela ukungena onyakeni omusha. UMnuz Phumlani Khanyile waseMlaza, obehamba nezingane zakhe uSiyabonga (7) noMpumelelo (5) uthe njalo ngonyaka usebenzisa uR400 kuya kuR500 ethenga okhilikithi. “Izingane zami zibayabathanda. Yonke iminyaka ngiyabathenga. Namhlanje ngihamba nabo ukuze bakhethe ukuthi bathanda baphi. Uma sengibathengile ngiyabahlukanisela kuhambisane neminyaka yabo,” kusho uKhanyile. UNksz Thembi Shozi waseLovu, uthe yonke iminyaka uma sekusele izinsuku ezimbili kuhlukaniswe unyaka uthenga ukhilikithi ngoba usuke ebalekela isiphithiphithi. UMnuz Msawakhe Mayisela, okhulumela uMasipala weTheku, unxuse umphakathi waseThekwini ozobe uqhumisa okhilikithi ukuthi ulandele imigomo kamasipala. “Ukuqhumisa okhilikithi kuvumeleke phakathi kuka11.45 no-12.15 kuphela. Abadlula kulesi sikhathi uthe bazobe sebephula umthetho. Siyanxusa ukuthi umphakathi ujabule uzibheke, ugweme izingozi. Enye yezinto eziyinkinga kulesi sikhathi wukuphuza ngokweqile, abantu bahluleke wukuzilawula noma wukugada izingane,” kusho uMayisela. UMnuz Roland Fivaz weSociety for thePrevention of Cruelity to Animals (SPCA), eMgungundlovu, uthe abantu kumele baqikekele ukuthi izinja namakati kusendaweni ephephile ngaphambi kokuthi baqhumise okhilikithi. “Ezinye izilwane kudingeka ukuthi uzivulele umculo ukuze zingawuzwa kakhulu umsindo wokuqhuma. AbakwaSPCA bazobe bevulile ukuze basize izinja, okungenzeka zihlukumezeke,” kusho uFivas.