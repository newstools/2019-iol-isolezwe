UConstable Nhlanhla Goge (34) ubevele enkantolo izolo emuva kokuboshwa ngoLwesithathu ngokufa komkhaya wakhe uMnuz Zwakele Hlongwa (28) ngo-Okthoba besendaweni yokucima ukoma. UMnuz Lindokuhle Hlongwa, umfowabo kamufi uthe ummangalelwa udedelwe ngebheyili kaR2 500 ehambisana nombandela wokuthi angasondelani nomndeni kamufi. “Kusikhululile ukuthi ugcine eboshiwe. Sesithandezela ukuthi ubulungiswa benzeke athole ukujeza okumfanele ngesenzo sakhe,” kusho uHlongwa. Uthe ngesikhathi uGoge engakaboshwa bese benetwetwe ngoba bebengazi noma uzogcina eboshiwe yini ngalesi senzo sakhe. Phambilini uHlongwa ngesikhathi ekhuluma neSolezwe kusanda kufa umfowabo wakubeka kwacaca ukuthi uzizwa engaphephile njengoba ngaphandle kokuthi uwumfowabo kamufi, kodwa wayekhona ngesikhathi ebulawa. UZwakele (umufi) kuthiwa wadutshulwa wuGoge ngesikhathi behleli bonke kwenye yezindawo zokucima ukoma ebusuku ngoba efuna ithoshi ayeliphethe ngoba ethi liphathwa amaphoyisa kuphela. UGoge kuthiwa uzophinde avele enkantolo ngo-Febhuwari 13 wonyaka ozayo. Okhulumela uphiko oluphenya ngamacala athinta amaphoyisa i-Ipid, uMnuz Sontaga Seisa, uthe banelisekile wuphenyo olwenziwe ngabaphenyi becala oluholele ekuboshweni kukaGoge. Uncome ithimba labaphenyi KwaZulu-Natal eliholwa uNksz Nonhlanhla Ndlovu ngomfutho eliwufakile ukuqinisekisa ukuthi uGoge uyaboshwa.