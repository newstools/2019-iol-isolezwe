Izolo iKings Victory ishe yangqonga, uMasipala weTheku ukhiphe umyalelo wokuthi wonke amafemu akhelene nalena akhiphe abantu ukuze bangahogeli intuthu nokuthi baphephe. Isolezwe lithole ukuthi le femu esekhoneni lomgwaqo uShetland noChelmer iqashe inqwaba yabasebenzi futhi inamanye amabhilidi aseJacobs. Leli phephandaba lihoshe umoya wokuthi iKings Voctory Trading yinkampani eyodwa neJini Trading eyasha ngonyaka odlule yona eyayikuGavin Road. Abasebenzi abangathandanga ukudalulwa amagama bathe bezwe ngozakwabo bekhala ngokuthi kuyasha base bethatha okuseduze baphumela ngaphandle. Baveze ukuthi bezingekho izinsiza zokucima umlilo futhi inkampani yabo ayikaze ibafundise ukuthi bayokwenza njani uma kwenzeka kusha. “Sihola njalo emuva kwezinsuku eziyisikhombisa asazi-ke noma sizowuthola umholo waleli sonto. Azikho izigubhu zokucima umlilo. Asazi noma amapayipi axhunyiwe ayasebenza yini. Okwamanje kulashwe abantu abathathu abahogele intuthu, akekho olimele kanzima,” kusho omunye umsebenzi. UMnuz Desmond D’SA oyisishoshovu sezemvelo kwiSouth Durban Community Environmental Alliance (SDCEA), uthe uMasipala weTheku akanalo uhlelo olucacile lokuvikela umphakathi uma kusha amafemu. “Kunamafemu amaningi ayingozi eNingizimu yeTheku lana ko-Austerville naseWentworth ngakho kufanele kube nendlela yokususa abantu uma kuqubuka umlilo. Akuqali ukuthi kushe ifemu lapha eJacobs sekuyinto eyenzeka njalo ngoba kushe eyamafutha, eyezinsimbi enye yasha nangonyaka odlule,” kusho uD’SA. UMnuz Robert McKenzie wabezimo eziphuthumayo KwaZulu-Natal i-Emergency Medical Services (EMRS) uthe abantu ababili balashelwe endaweni yesigameko kwathi oyedwa waphuthunyiswa esibhedlela. UDivisional Commander Trevor Stevens wezicishamlilo eThekwini uthe imbangela yomlilo isaphenywa. Abanikazi befemu banqabile ukuphawula ngesikhathi beficwa efemini. Esitatimendeni esithunyelwe kwabezindaba, uMnuz Msawakhe Mayisela oyinhloko yezokuxhumana esabambile kumasipala uthe banezinhlelo ezicacile zokucima umlilo uma kunezimo eziphuthumayo eziqinisekisa ukuthi umphakathi uyavikeleka. Wathi isaphenywa imbangela yokuqala komlilo kodwa abantu kula mafemu baceliwe ukuthi baphume ukuze baphephe.