UMnuz Ndodo Msomi, umfowabo kaMnuz Mvumo Msomi (55) owabulawa nezingane zakhe uMnuz Dumisani Msomi (25), Nksz Philisiwe Msomi (27), Andiswa Msomi (13) umshana wakhe uMnuz Dumisani Ntuli (29), nomakhelwane wakhe uMnuz Bongani Ndlovu (42), uthe abasinda ngesikhathi kudutshulwa laba bayesaba ukuthi kungenzeka ababulali babuye. “Indaba yokubulawa kukamfowethu nezingane isifakela itwetwe ngoba asazi ukuthi ababulalali babeqondeni. “Usuku nosuku oludlulayo bengaboshwa ababulali thina siyesaba ngoba asazi ukuthi ubani olandelayo ngoba nathi sisewumndeni wakhe umfowethu? Kunjalo nje asitholi ukuthi baze babulawe nje benzeni ngoba kuyacaca ukuthi umbulali wayefuna ukuqeda ngomndeni kamfowethu. Asazi noma uma eseqede wona uzoqhubeka abulale nathi ngoba nathi sisewumndeni wakhe. Unina nezingane ezasinda bethuke kakhulu, kusengcono njengoba kusekhona abantu abasaphithizela njengoba kungakangcwatshwa nje, uma sebehambile angazi ukuthi bazohlala kanjani,” kusho yena. Uqhube wathi abashona kulesi sigameko bazongcwatshwa ngeSonto. “Umlindelo uzoba sekhaya kodwa inkonzo yomngcwabo izoba sehholo. Okwamanje asikazi ukuthi iliphi ihholo, kodwa siyazi ukuthi ngeke ibe sekhaya,” kusho yena. UCol Thembeka Mbele uthe okwamanje akukaboshwa muntu ngalesi sigameko, amaphoyisa asaphenya. 