Kuthiwa bekuhambe ugesi okuhambisana nohlelo lokucisha kukagesi ngenhloso yokuwonga endaweni. Kuthe uma usubuya weza ngamandla kwezwakala kuqhuma i-airconditioner egqamuke amalangabi, umlilo washisa amahhovisi amabili, elinye lihlala imithi, elinye lihlala amafayela nefenisha ebiphakathi. Ngokuthola kweSolezwe ngomthombo walo umtholampilo uyavalwa ngezimpelasonto kodwa i-airconditioner kayicishwa ngoba kwenzelwa imithi edinga ukuthi kubande. “Besazi ukuthi kunesixwayiso sokuthi kucishwe izinto ezisebenza ngogesi njengoba ugesi ucishwa ukuze wongiwe. Kodwa kasikwazi ukuthi singacisha i-airconditioner ngoba kumele kube nezinga elithile lokubanda ukuze imithi ethile ihlale isesimeni. Ngokuthola kwami igqamuke yakhipha umlilo, wasabalala. Onogada abebekhona bathe bayawuphuthuma bayawucisha balimala. Omakhelwane nabanye abantu ebaseduze baphuthumile, nezicishamlilo zafika wanqandeka umlilo. Kodwa ukungabi khona kwamafayela kuphazamisa ukusebenza yize ekhona amakhonteyina okusetshenzelwa kuwo okwesikhashana. Okwamanje kasikazi ukuthi ulwazi lweziguli okusemafayeleni luzotholakala kanjani kanjalo nemithi esicekeleke phansi, izotholakala nini. Okunye okungaba yingozi wukuthi nemithi engashanga nayo kungenzeka kuthiwe mayingasetshenziswa ngoba ilangabi ebelishisa kungenzeka ukuthi lenze ingabe isasebenza njengoba kunezinga elithile lokubandla elidingekayo emithini.” UCapt Nqobile Gwala, okhulumela amaphoyisa, uthe inkinga kagesi yiyona eholele ekutheni kushe. “Kushe amahhovisi amabili nefenisha. Kalikho icala elivuliwe,” kusho uCapt Gwala. Okhulumela uMnyango wezeMpilo KwaZulu-Natal, uNksz Noluthando Nkosi uthe: ”Umnyango uyazi ngesigameko sokusha komtholampilo eChesterville. Kusazokwenziwa uphenyo ngembangela yalesi sehlakalo. Umnyango usabheka indawo entsha lapha umphakathi wakule ndawo uzothola khona usizo lwezempilo.”