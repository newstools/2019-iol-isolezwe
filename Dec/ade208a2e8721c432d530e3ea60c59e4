Ikhansela laku-ward 7, uMnuz Bonginkosi Innocent Dindi, belivele eNkantolo yeMantshi yaseMhlali kuleli sonto kulandela ukuboshwa kwakhe nasolwa nabo abathathu ngeledlule. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukukhululwa kukaDindi nozakwabo ngebheyili. UCaptain Gwala uthe umsolwa uMnuz Ronald Ndimande nendodana yakhe uMnuz Sibongiseni Ndimande bakhululwe ngebheyili kaR20 000 umuntu emunye. UMnuz Bongumusa Mkhize unikwe ibheyili kaR10 000. Bobane abasolwa bazobuyela kule nkantolo ngoFebhuwari 10, ngonyaka ozayo. Ngokuthola kweSolezwe ngemithombo yalo, uNdimande ungosomabhizinisi odumile endaweni kanti uMkhize uyilungu lekomiti lomphakathi futhi ungumfundisi. Bonke basolwa ngokubulala oMnuz Senzo Mthembu (19) noNkosenhle “Mabhulukwe” Ngiba (18) okuthiwa bashaywa ngezagila beboshwe ngentambo izandla nezinyawo. UMnuz Nkosinathi “Mafeje” Khumalo ilungu lomndeni kaMthembu, uthe abeneme ngokukhululwa kwabasolwa ngebheyili. Uthe kwabona bewumndeni bazizwa bengaphephile. “Asiphephile. Angihambisani neze nesinqumo senkantolo ngoba lokhu kuzofaka uvalo kofakazi kuphazamise ukuqulwa kwecala,” kusho uKhumalo. NgoMsombuluko uSomlomo kaMasipala waKwaDukuza, uNksz Phumlile Zulu, uthe wonke umuntu umsulwa kuze kube ulahlwa yicala. UNksz Zulu uthe bazoyekela ingalo yomthetho kube iyona ethatha indawo yayo.