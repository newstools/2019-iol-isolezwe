Ngokujwayelekile abantu baye bahlukanise unyaka nemindeni yabo noma nabangani kodwa ngebhadi kuye kube nezigameko ezimbi ngoba abanye bashiswa yiziqhumane kuthi abanye baba sezingozini zomgwaqo ngenxa yophuzo oludakayo. Abezimo eziphuthumayo i-ER24 bagqugquzele abantu ukuthi bajabule bazibheke baphinda baveza amasu ambalwa azosiza abantu ukuthi bangene onyakeni omusha bephephile. Okokuqala kugqugquzelwe abashayeli ukuthi bangasithinti isiteringi uma bephuzile. Ngokusho kwabakwa-ER24 uphuzo oludakayo luyingozi kubashayeli, luphinde lubeke engcupheni wonke umuntu osemgwaqweni. Bathe uma usuphuzile kufanele ucele omunye umuntu ongabuthinti utshwala ukuthi akushayelele noma ugibele itekisi.  * Landela imithetho yomgwaqo -Kugqugquzelwe abashayeli ukuthi balandele imithetho yomgwaqo babe nesineke. Uma kuwukuthi abakuthandi ukushayela ebusuku bayacelwa ukuthi basebenzise amatekisi.  * Phuza ngendlela ehlelekile. -Uma uwumuntu ophuzayo, abakwa-ER24 bathe kufanele ungaphuzeli ukubhuquza phansi kodwa phuza ngendlela ehlelekile. Uzazi ukuthi ukuphi ngaso sonke isikhathi.  * Qinisekisa ukuthi uyayazi indawo oyihambelayo. -Uma uyozijabulisa kubalulekile ukuthi uhambe nabantu owazana nabo ngoba kukhona osomathuba abahlale befuna ukuphazamisa abantu. Kubalulekile ukuthi iselula yakho ihlale inebhethri egcwele. Ungalokothi uhambe wedwa futhi ungazamukeli iziphuzo kubantu ongabazi. Ungalokothi ushiye isiphuzo sakho singagadwe muntu.  * Qaphela iziqhumane -Iziqhumane okungenwa ngazo enyakeni omusha ziyingozi. Qaphela ukuthi ziqhunyiswa endaweni efanele nokuthi usebenzisa iziqhumane ezisemthethweni. Ungavumeli izingane ukuthi ziziqhumisele iziqhumane, kufanele zigadwe umuntu omdala ngaso sonke isikhathi. Qinisekisa ukuthi izinja, amakati nezinye izilwane ezifuyiwe zisendaweni ephephile ngoba ziyaphazamiseka uma kuqhunyiswa iziqhumane. * Phuza amanzi -Kubalulekile ukuphuza amanzi noma ngabe awubuphuzi utshwala. Uma kuwukuthi uyaphuza qinisekisa ukuthi isiphuzo nesiphuzo sotshwala osiphuzayo sihambisana nengilazi eyodwa yamanzi. Lokhu kuzokusiza ukuthi uvuke uwumqemane ngakusasa.  Abazohambela amabhishi aseThekwini bayacelwa ukuthi bangabuphathi utshwala ngoba abuvumelekile. Abazotholakala bephuza ebhishi noma bephethe utshwala bazibeka engcupheni yokuboshwa nokuhlawuliswa uR2 500.