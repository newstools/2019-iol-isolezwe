Emhlanganweni wamakhansela e-ICC zolo, usotswebhu we-DA eThekwini, uMnuz Thabani Mthethwa, uthe uNkk Gumede bamgcine ngoSepthemba efika emuva kwesikhathi emcimbini wokugcotshwa kongene ezicathulweni zakhe, uMnuz Mxolisi Kaunda. “Ucwaningo esilwenzile luveza ukuthi uNkk Gumede akalona ilungu lekomiti kwakhona emkhandlwini futhi akayethameli imihlangano yamakhansela. Uyaqhubeka nokuhola imali yabakhokhi bentela ngaphandle kokwenza umsebenzi wobukhansela njengoba ebhekene namacala enkohlakalo,” kusho uMthethwa. UMthethwa uvuke umbhejazane emuva kokuthi imenenja yomkhandlu, uMnuz Sipho Nzuza, iqeda ukufunda uhlu lwamakhansela angekho emhlanganweni ngenxa yezizathu ezahlukene. Usihlalo wekomiti lezokuHlaliswa kwaBantu nokuThuthukiswa kweNgqalasizinda kuMasipala, uMnuz Thanduxolo Sabelo, ukhale nge-DA wathi ichitha isikhathi ngoba uhlelo lokukhishwa kwemvumo yomhlabakhefu wamakhansela iphuma ngemenenja kamasipala. Umholi wekhokhasi we-IFP uMnuz Mdu Nkosi uthe bahambe ne-DA ukuthi kumele ludingidwe udaba lokuthi kungani uNkk Gumede namakhansela engezi emsebenzini isikhathi eside? UNkk Gumede, amakhansela amane aboshwe ngoLwesithathu oKlebe nosonkontileka abathathu bathinteka ecaleni lethenda ka-R208 million yokuqoqwa kukadoti eThekwini. I-DA ifuna kuxoshwe emkhandlwini wonke amakhansela angu-62 ethe ayathinteka ecaleni lenkohlakalo ekukhishweni kwethenda kadoti.