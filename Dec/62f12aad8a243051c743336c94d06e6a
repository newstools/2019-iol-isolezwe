Iloli ebeliqashwe wumasipala ukuthutha udoti eMlaza nezindawo ezakhelene nawo lishiswe ngabantu abangaziwa. Kuthiwa abantu abangaziwa baqonde elolini ngesikhathi lithatha udoti emgwaqweni. Baphonse okuvuthayo kulo lase liyokheleka. Umshayeli weloli uphuthunyiswe esibhedlela emuva kokulimala ngesikhathi ehlaselwa. Yize ingaziwa imbangela yokushiswa kweloli kodwa kunezinsolo zokuthi kumayelana nombango okhona kosomabhizinisi bendawo abafuna ukuthi umsebenzi wokuthutha udoti unikwe bona. Esitatimendeni esithunyelwe abezindaba, okhulumela umasipala, uMnuz Musawakhe Mayisela, uthe bafuna kuphenyisiswe ukuze kuboshwe izigilamkhuba. “UMasipala weTheku unxusa abomthetho ukuba baphenyisise ukuze bathole abashise iloli ebelizolanda udoti eMlaza. Iloli beliqashwe yiwo umasipala ukwenza umsebenzi. Ngokolwazi esisalutholile balishise ekuseni namhlanje (izolo). Lokhu kuphazamise neminye imisebenzi kamasipala yosuku. Sinxusa namalungu omphakathi anolwazi ngokushiswa kweloli ukuba asize amaphoyisa ngolwazi. Umasipala ngeke uvume ukuphazanyiswa emsebenzini wokuqoqa udoti ngenxa yalezi zenzo. Siyaxolisa kakhulu kumalungu omphakathi aphazamisekile ngenxa yalokhu. Sifisela nomshayeli weloli ukululama ngokushesha esibhedlela. Imbangela yalesi sigameko ibingakaziwa kodwa kukhona icala lokucekela phansi impahla elivuliwe,” kusho uMayisela.