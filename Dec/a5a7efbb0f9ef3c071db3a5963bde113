Le ntombazane yaseMtubatuba, kusukela ngoMashi nonyaka uyise oyizalayo usolwa ngokuyidlwengula ephindelela. Kuthiwa ubeyithuma ukudla namanzi okugeza ukuba imlethele bese ethola ithuba lokuyihlukumeza. Le ntombazanyana yayisatshiswa uyise ukuthi uzoyibulala uma ike yabhoboka ngale ndaba. Ithumba lize laqhunjuzwa ngoJuni nonyaka, isixoxela unina ngokwenzekayo. Unina wale ngane ubehlala kwenye indawo, yona ikhuliswa uyise. Isolezwe likhulume nonina okhale ngobunzima abhekene nabo selokhu kwavulwa leli cala. “Okokuqala asazi noma siphephile yini njengoba uyise wengane engaboshiwe? Satshelwa ukuthi icala labikwa sekunesikhathi lenzeka, yingakho engaboshiwe,” kusho unina wengane ongeke avezwe ukuyivikela. Elandisa Isolezwe, uthe emuva kokwenzeka kwesigameko, indodakazi yakhe yathathwa abezenhlalakahle. “Kwangiphatha kabi lokho ngoba ingane ngangifisa ihlale nami. Owayephethe icala wathi ngeke ngikwazi ukuhlala nengane yami emqashweni, kumele ngithole ikhaya. Angisebenzi kahle, ngibamba amatoho. Ngaphoqeleka ukuba ngithole umuzi. Ingane ihlale esikhungweni sabezenhlalakahle izinyanga ezintathu. Nalapho kube khona izinto eziningi ebe isizifunda. Bekunzima ukuhlala ngaphandle kwengane yami ngibe ngazi ukuthi ihlukumezekile, idinga unina,” kusho lo wesifazane. Uthe impilo ayisafazani kwindodakazi yakhe selokhu kwenzeka lesi sigameko njengoba ihlala ngokusaba. “Usizwa ukuthi uhlala nami ngakho ngiyakwazi ukuxoxa naye. Akathandi kulokhu kukhulunywa ngalolu daba ngoba lokhu kuyamhlukumeza,” kusho unina wengane. Uthe esikoleni indodakazi yakhe isenza kangcono uma kuqhathaniswa ngesikhathi isahlukunyezwa uyise. Uqhube wathi abangakujabulela ukukubona kwenziwa ubulungiswa icala liye enkantolo, liqulwe bese kugwetshwa umsolwa. “Sihlukumezekile kakhulu nendodakazi yami ngenxa yalesi sigameko, siyaqhubeka ukuhlukumezeka njengoba isimo sinjena. Bengike ngashaya ucingo esiteshini samaphoyisa ngizama ukuthola ukuthi kwenzekani ngecala,” kusho lo wesifazane. Kwenzeka lokhu nje kunomkhankaso wokulwa nokuhlukunyezwa kwabesifazane nezingane kuleli. Lo mkhankaso ushumayela ivangeli elithi abesifazane nezingane abangahlukunyezwa. Unina wale ngane akawuboni ubalekelela. Okhulumela amaphoyisa KwaZulu-Natal, uColonel Thembela Mbele uthe: “Kunezinsolo ukuthi intombazane eneminyaka engu-13 yadlwengulwa kaningi kusukela ngoMashi 3 nonyaka, umsolwa emaziyo. Icala lavulwa KwaMsane esiteshini samaphoyisa. Labe selidluliselwa ophikweni oluphenya amacala omndeni, awocansi nathinta izingane KwaMsane. Idokodo lisathunyelwe kumshushisi omkhulu ukuze enze isinqumo ngecala.” Inkantolo iyona ezonquma ngokuthi aboshwe bese eshushiswa umsolwa. Emacaleni afuze lawa, asuke engenabo ubufakazi bolibofuzo ngenxa yokuthi asuke ekade enzeka noma enesikhathi eside enzeka kodwa engabikwa. Kuqoqwa ubufakazi abaphenyi, buthunyelwe kubashushisi bese benza isinqumo ngecala. UMengameli Cyril Ramaphosa muva nje uvakashele umndeni wesitshudeni esabulawa ngesihluku sigwazwa ngaphezu kuka-50 wamanxeba, eLimpopo uPrecious Ramabulana. Kuboshwe * -Aubrey Manaka ngaleli cala. Unina wale ntombazanyana eyadlwengulwa uthe ufisa umthetho udlale indima yawo kuleli cala ukuze ezozizwa ephephile nendodakazi yakhe, ngokuthi kuboshwe uyise ajeze ngesenzo sakhe. Funda umbono wephephandaba ekhasini 12