UNkk Nkonyeni ubevakashele abantu abahlala emijondolo kodwa abasathuthelwe ehholo lomphakathi. Abantu bathuthelwe ehholo lomphakathi eliseduze emuva kokusha kwemijondolo ewu-97 kwaphazamiseka abahlali abawu-164 ngoMgqibelo ebusuku. UNkk Nkonyeni, obambe eMnyangweni wezokuBusa ngokuBambisana neziNdaba zoMdabu KwaZulu-Natal, uvakashele ehholo wakhala ngokuhlaliswa ndawonye kwamadoda nabesifazane. “Siyazi ukuthi kukhona abanye benu asebeshilo ukuthi abakuthandi lokhu. Vele nathi siyazi ukuthi akulungile. Ziningi izinhlelo esiphezu kwazo ukuqinisekisa ukuthi abantu abangenazo izindawo zokuhlala KwaZulu-Natal bagcina bezitholile. Niyazi konke kusebenza ngebhajethi, awumane uvuke uthi hhayi-ke namhlanje sengizoya kohlala endaweni ethile.” UNkk Nkonyeni ubonge abantu abanikele ngokudla nezingubo zokulala ikakhulukazi izinhlangano ezingenzi inzuzo. “Siyacela ukuthi ningabuyeli lapha ebenihlala khona ngoba indawo ayikulungele ukuthi ingahlala abantu futhi sekukaningi umphakathi waziswa ngalokho. Indawo ingahlaselwa kalula yizikhukhula. Siphuma emlilweni nje mhlawumbe kusekhona imvula enkulu ezayo ezohamba nabantu kuthiwe bashona le nomfula.” Uthe bazohlala phansi babheke ukuthi iyiphi enye indawo abantu abangathuthelwa kuyo. “Sizimisele ukuninika impahla yokwakha kodwa uma sininikeza yona nizokwakha kuphi? Ngeke sininike impahla yokwakha bese nibuyela niyokwakha laphaya (esho KwaJika Joe). Sizolubambezela lolu hlelo kuze kube kutholwa indawo efanele yokuhlala,” kusho uNkk Nkonyeni. Ubehambisana neMeya yaseMsunduzi, uMnuz Mzi Thebolla. Amalungu omphakathi abikele uNkk Nkonyeni ukuthi awaqali ukushelwa endaweni athe ahlala kuyo ngoba efuna ukuba seduze nezindawo zokusebenza. Bacele ukuthi uma besuswa KwaJika Joe bangayiswa kude nezindawo zokusebenza.