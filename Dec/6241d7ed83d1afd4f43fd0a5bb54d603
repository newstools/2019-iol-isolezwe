INHLANGANO ebusayo i-ANC ifuna amakhansela aseThekwini athweswe amacala enkohlakalo ayiswe ekomitini layo elimele ukuqondisa ubugwegwe. Lokhu kulandela ukuthi oKlebe bebophe amakhansela amane ngoLwesithathu ngecala lokukhwatshaniswa kwemali yethenda yokuqoqa udoti kaR208 million. Amakhansela athintekayo nasevelile enkantolo yamacala athinta imali eThekwini akhululwa ngebheyili kaR5 000 umuntu emunye ngoNomthandazo Shabalala, Nomusa Mthembu, Sthenjwa Nyawose noThembelihle de Lange. Bathweswe amacala okuhlomula ngokungemthetho, awenkohlakalo, ukushushumbisa imali, ukuphula umthetho wokusetshenziswa kwemali kamasipala nawokusebenza kukamasipala uqobo. Okhulumela i-ANC KwaZulu-Natal, uMnuz Ricardo Mthembu, uthe ukuboshwa kwala makhansela kuyithele ngehlazo inhlangano. “I-ANC izokwenza isiqiniseko sokuthi bayaziphendulela ngala macala obugebengu abathweswe wona. I-ANC ifuna baqale baziphendulele ngaphambi kokuba ithathe isinqumo sokuthi ibhekana kanjani nalolu daba,” kusho uMthembu. Ikomiti eliqondisa ubugwegwe uthe yilona elizoba nezincomo ngezinyathelo okumele zithathwe wubuholi baKwaZulu-Natal ngawo. UMthembu uthe i-ANC ithukile futhi yaphoxeka ukuthola ukuthi abaholi abathunywe yiyona baphambane nomthetho wokusebenza kukahulumeni. “Lezi zinsolo zibucayi kakhulu futhi siyaweseka amaphoyisa ngokwenza umsebenzi wawo wokuphenya kanzulu futhi uma kukhona ophambane nomthetho kumele aziphendulele enkantolo.” Ukuboshwa kwala makhansela amane kusho ukuthi asengu-22 aseboshiwe ngezinsolo ezithinta ukukhwabanisa imali yethenda yokuqoqa udoti. Owayeyimeya yeTheku, uNkk Zandile Gumede waboshwa ngoMeyi nonyaka namakhansela angu-16 nabasebenzi bakamasipala. Badedelwa ngebheyili kaR50 000 umuntu ngamunye. Ngemuva kokuthweswa amacala uNkk Gumede ususiwe esikhundleni sakhe sokuba yimeya kukhalwa ngokuthi akasebenzanga ngendlela obekulindeleke ngayo njengemeya kodwa wagcina eseyikhansela. UMthembu uthe bonke abathweswe amacala obugebengu sebedluliselwe ekomitini eliqondisa ubugwegwe. Uthe leli komiti lisebenza ngokushesha ikakhulukazi uma umuntu esetholakale enecala enkantolo. Okwamanje uNkk Gumede akakatholakali enecala.