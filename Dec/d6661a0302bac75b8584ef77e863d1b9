UNkk Mabaso (35), igama lakhe elingatholakalanga, uhlaselwe ngabo-11 ebusuku ngoLwesibili, elele esitolo sakhe. Isolezwe lithole ukuthi kuzwakale kuqhuma isibhamu kaningi esitolo sakhe. Uma eseyobhekwa owesifazane, uficwe edubulekile kwabonakala nokuthi kunezimpahla ezithathiwe esitolo. Okhulumela amaphoyisa KwaZulu-Natal, Colonel Thembeka Mbele, uthe amaphoyisa avule icala lokubulala. “Abesilisa ababili abangaziwa, bangene emzini womuntu eNkomba, bafike badubula kaningi babe sebengena esitolo esidayisa ukudla. Isitolo sisegcekeni kulo muzi. Badubule owesifazane oneminyaka engu-35 obelele ngaphakathi esitolo. Abasolwa babe sebethatha izinto esitolo, bathathe neselula kamufi. Babaleke ngezinyawo. Amaphoyisa aseMuden aphenya icala lokubulala. Akekho osaboshiwe,” kusho uColonel Mbele. Kwenzeka lokhu nje, kunomkhankaso wezinsuku ezingu-16 wokulwa nesihlava sokuhlukunyezwa kwabesifazane nezingane. Amaphoyisa anxuse ongaba nolwazi ngalokhu kuhlasela ukuba axhumane namaphoyisa aseMuden nanoma yisiphi isiteshi samaphoyisa esiseduzane.