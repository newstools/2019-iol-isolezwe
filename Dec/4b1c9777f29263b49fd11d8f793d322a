UMulaudzi uthe amacala aso ahlobene nezinkinga ezidaleke kwisiphehlimandla saseKusile. Ngokusho kukaMulaudzi isikhulu sakhwabanisa imali ecela ku-R745 million. I-Eskom ekuqaleni konyaka iveze ukuthi isiphehlimandla samalahle iKusile neMedupi, zinenkinga okungathatha iminyaka emibili ukuyilungisa. Isiphehlimandla saseKusile kumele ngabe sekuphele iminyaka emihlanu saqedwa ukwakhiwa. UNgqongqoshe wezamaBhizinisi kaHulumeni, uMnuz Pravin Gordhan, usanda kumemezela ukuthi kuzobhekisiswa osonkontileka abasebenza kulezi ziphehlimandla iKusile neMedupi. Khonamanjalo i-Eskom ithe amaphaphu phansi kubantu baseNingizimu Afrika abasaba ukuthi ugesi ungase unqanyulwe emuva kokuqubuka komlilo esiteshini sikagesi esiseMpumalanga, iMajuba. Esitatimendeni esithunyelwe kwabezindaba i-Eskom ithe ngeke unqanyilwe ugesi okwamanje ngenxa yokuthi ukusetshenziswa kwawo kwehlile ngesikhathi samaholidi. “Namhlanje kuqubuke umlilo ngabo-7 ekuseni kodwa amathimba ethu ezimo eziphuthumayo asheshile ukuwucima. Kushe ibhande. Akekho umuntu olimele,” kusho abase-Eskom. Bathe amathimba abo azoqhubeka nokuqapha isimo ukuqinisekisa ukuthi umsebenzi wokulungisa ingqalasizinda uyaqhubeka ukuze ugesi unganqanyulwa. Bacele abantu ukuthi baqhubeke nokusebenzisa ugesi ngendlela ehlelekile ukuqinisekisa ukuthi akubuyelwa ezigabeni ezehlukene zokunqanyulwa kukagesi. “Abantu siyabakhumbuza ukuthi bangawuxhaphazi ugesi ngoba yize ukhona kodwa akusho ukuthi kukhona owanele. Siyabacela ukuthi bawonge ugesi kodwa sizolokhu sibachazela ukuthi kwenzekani ngogesi wabo,” kusho abase-Eskom. UMengameli Cyril Ramaphosa usungule ithimba elikhethekile elizobhekelela inkinga ye-Eskom ukuqinisekisa ukuthi kutholakala isixazululo enkingeni yokunqanyulwa kukagesi eNingizimu Afrika. Izazi zomnotho zithe ukunqanyulwa kukagesi kubeka engcupheni umnotho wezwe futhi yikona okwenza umnotho ungakhuli ngendlela elindelelekile.