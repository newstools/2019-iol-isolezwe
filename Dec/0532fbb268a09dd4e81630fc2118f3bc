Bese kunesikhathi eside kunezinxushunxushu kule nkampani, ezidalwe amalungu omphakathi angeneme njengoba efuna ukuhlomula. Kuphazamiseke ukusebenza ngenxa yokuhlaselwa kwabasebenzi endleleni ebheke emsebenzini. Omunye wabasebenzi ocele ukungadalulwa ngenxa yokwesaba, uthe baqale ngoLwesihlanu ukusebenza. Nokho uthe akaneme ngendlela okwenzeke ngayo ngoba akuqinisekisiwe ukuphepha kwabo. “Asinaso isiqiniseko ngokuphepha kwethu ngoba awuzange ubizwe umhlangano nomphakathi. Umphakathi yiwona obusolwa ngokuhlasela, asineme ngokuthi sibuyele emsebenzini singazi ukuthi wona ukuziphi izinhlelo,” kusho yena. Uthe yize sekuqaliwe emsebenzini, abaningi bazobuyela kahle ngoLwesine ngoba bebesemaholidini kaKhisimusi. OnguNobhala weNational Union of Mineworkers KwaZulu-Natal, uMnuz Muzikayise Zakwe, uthe bajabulile ngezinqumo ezithathiwe ngaphambi kokuthi kuvulwe inkampani. Nokho uthe abaneme ngokuthi awukho umhlangano wokugcina obiziwe ukuze kwaziswe nomphakathi ngezinqumo ezithathiwe. “Okwamanje singasho ukuthi abasebenzi bazovikeleka ngendlela okukhulunywe ngayo. “Okubi wukuthi abanye abasebenzi bashayekile ngoba abaholanga, ikakhulukazi labo abanezinkontileka. Lolu wudaba esizoludingida nomqashi uma kuqala unyaka,” kusho uZakwe. Emasontweni amabili edlule kwadingeka kungenelele uNdunankulu wesifundazwe uMnuz Sihle Zikalala, uNgqongqoshe woMnyango wezokuThutha nokuPhepha koMphakathi uMnuz Bheki Ntuli noNkk Nomusa Dube-Ncube wezokuThuthukiswa koMnotho, ezokuVakasha nezeMvelo. Le nkampani iqashe abasebenzi abangaphezu kuka-2 000 kanti ineqhaza ekufukuleni umnotho wesifundazwe. Oyisikhulu esiphezulu kule nkampani uMnuz Bold Baatar, uthe ukuphepha kwabasebenzi kuseqhulwini njengoba bebuyele emsebenzini. “Ngibonga undunankulu wesifundazwe ngendlela aseseke ngayo emasontweni edlule, okwenze nokuthi sikwazi ukubuyela kahle emsebenzini. Amaphoyisa nobuholi bomphakathi nabo benze umsebenzi omkhulu,” kusho uBaatar.