Izolo livele namadoda amathathu elisolwa nawo eNkantolo yeMantshi eMhlali. Icala lahlehliselwa namuhla. Ikhansela, usomabhizinisi nendodana yakhe nelungu lekomiti lomphakathi baboshwe ngoLwesihlanu olwedlule besolwa ngokubulala oMnuz Senzo Mthembu (19) noNkosenhle “Mabhulukwe” Ngiba (18) okuthiwa bashaywa ngezagila beboshwe izandla nezinyawo. Ngokuthola kweSolezwe kuthiwa abafi base bebhubhisile begqekeza imizi nangobugebengu endaweni. Kuthiwa emngcwabeni wabo ikhansela lathi lona libhecwa ngobende ngoba lafika emuva kokuthi umphakathi usubashayile oMthembu noNgiba. Izolo Isolezwe lithole ngomthombo walo obusenkantolo ukuthi umphakathi ubuhlukene phakathi, kukhona abeseka imindeni eshonelwe nabakade behambisana nekhansela. Ngaphandle kwenkantolo kuthiwa kube khona ukujikijelana ngamazwi okubekhona phakathi kwezinhlangothi zombili imimoya iphezulu. USomlomo kaMasipala waKwaDukuza, uNksz Phumlile Zulu, ihhovisi lakhe elibhekelele izindaba ezithinta amakhansela nokusebenza kwawo kwansukuzonke, uthe kuseva ukuthi bewumkhandlu kungakhona abakushoyo ngodaba. UNksz Zulu uthe bazoyekelela konke ezandleni zomthetho ukuba uthathe indawo yawo ngalolu daba. “Sizwile ngokuboshwa kwekhansela kodwa awukho umbiko oqondile esisawutholile ngokuboshwa kwalo. Okwamanje konke okushiwoyo kuseyizinsolo. Umthetho ukubeka kucace ukuthi ikhansela, njengawo wonke omunye umuntu, limsulwa kuze kube lilahlwa yicala,” kusho uNksz Zulu.