UKhongolose ubuyise isihlalo sawo owawusithole eward 5, eMzumbe okhethweni lwango-2016, ngamavoti angu-60.06%, uma kuqhathaniswa no-74.15%, owawuthole okhethweni olwedlule. EJozini kwenyuke kakhulu ukwesekwa kwe-ANC njengoba ithole amavoti angu-53.06%, uma kuqhathaniswa no-48.41%, eyawuthola ngokhetho olwedlule. Obemele i-ANC kuwadi 5 eMzumbe uMnuz Sthembiso Combrane Ngcobo nguyena ozoba yikhansela lendawo kuthi uMnuz Velemseni Essau Mthethwa yena abe yikhansela lakuwadi 3, eJozini. Okhulumela i-ANC KwaZulu-Natal, uMnuz Ricardo Mthembu, uthe abantu basesifundazweni bayaqhubeka nokukhombisa ukuthi bayawuseka umbutho wabantu ngokuchitha ngevoti amaqembu aphikisayo. “Siyi-ANC sizizwa sithobekile futhi sijabule ngokwesekwa ngabantu baKwaZulu-Natal, siyabonga kulabo abenze isiqiniseko sokuthi babuyisa amawadi ethu amabili eMzumbe naseJozini,” kusho uMthembu. Uthe bayazibophezela ukusebenzisane nabantu. Uqhube wathi ukuphumelela kwakamuva kukhombisa ukuthi abantu basayethemba i-ANC. UMthembu uthe le mpumelelo bazosebenzela phezu kwayo njengoba belungiselela ukhetho luka-2021. “Siyi-ANC siyaqonda ukuthi usemkhulu umsebenzi osihlalele ukuzama ukuxazulula izinkinga ezibhekene nabantu bakithi.” 