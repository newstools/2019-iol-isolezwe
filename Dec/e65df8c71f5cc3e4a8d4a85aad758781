IMeya kaMasipala waseNdwedwe, uMnuz Nkosinathi Chili, ithe lesi sigameko siwethusile umphakathi wasendaweni, ikakhulu emizini emibili esondele nentaba. “Nakuba lesi sigameko siwethusile umphakathi kodwa ukufika kwethu njengobuholi kubaqinise idolo,” kusho uChili. Uthe bazolinda umbiko ogcwele kubacwaningi bezemvelo, wanxusa abantu ukuthi bagweme ukuhamba eduze kwentaba, bakhalime imfuyo yabo ingayi emadlelweni aseduze kwayo. Esitatimendeni sikamasipala, kuvele umbiko wocwaningo ongakaphothulwa okhishwe ngumcwaningi omkhulu wezemvelo kuMasipala Ilembe, oveze ukuthi ngesikhathi kunezimvula ezinkulu ngesonto eledlule, kungenzeka ukuthi intaba imumathe amanzi amaningi abengena ngemifantu yamadwala okuholele ekutheni igcine idilize intaba. UNgqongqoshe woMnyango wezokuBusa ngokuBambisana KwaZulu-Natal, uMnuz Sipho Hlomuka unxuse abantu ukuthi behlise umoya. UHlomuka uthe sekujutshwe ithimba elibhekele izinhlekelele nezikhulu zoMnyango wezeMvelo ukuqapha isimo nokulekelela umphakathi uma kunesidingo. “Imibiko etholwe wumnyango iveza ukuthi abekho abalimalile noma abashonile ngesikhathi kudilika intaba. Lesi sigameko siyasikhathaza kakhulu njengoba kunemizi eyakhe eduze nentaba nakuba ingasondele kakhulu,” kusho uHlomuka. Uthembise ukuthi ithimba labacwaningi lizocwaninga ngembangela yokudilika kwentaba, ukuze ababhekele izinhlekelele batshelwe ngokumele bakwenze ukuhlangabezana nesimo.