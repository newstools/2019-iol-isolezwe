UZondi utshele Isolezwe ukuthi umsindo odalwa yidlanzana embonini yabo wakha isithombe esibi emphakathini sokuthi kunomsindo nodlame ematekisini. Uthe ematekisini isikhathi esiningi abantu ababulala abanye bayaziwa ukuthi wobani. “Abantu abayinkinga abenza kube sengathi singababulali embonini yezokuthutha bancane. Abantu ababulala abanye ematekisini baphila nathi kodwa inkinga esibhekana nayo wukuthi siyafuna ukukhuluma kodwa manje asazi ubani okufanele sikhulume kuye. Isuke ibucayi into esifuna ukuyikhuluma. Uma singabambana siqinisekise ukuthi sibhekena nabo, singabaqeda. Thina embonini yezokuthutha sikhonela ukuzosebenza hhayi ukubulalana,” kusho uZondi. UZondi uthe iKwaZulu-Natal inamatekisi athutha umphakathi awu-45 000. Ngeledlule kudutshulwe usomatekisi owaziwayo, uMnuz Mandla Mzelemu (60), ovukelwe ngamadoda angabonakalanga, engaphandle komuzi wakhe ePort Edward amthela ngoyaba lwezinhlamvu wafa. UMzelemu udutshulwe emuva kokubulawa kosomatekisi eSiphingo, eThekwini, naseMnambithi ngenyanga edlule ababekade belalelwe unyendle. “Kukhona abangena ngenkani ukuzosebenza kusoseshini. Ukudilizwa kwabantu emsebenzini kunomthelela ekudaleni izinkinga embonini ngoba kusho ukuncipha kwesibalo sabagibeli, kugcine sekuphazamiseka ibhizinisi. Kuqala umbango abanye befuna kusebenze kakhulu izimoto zabo. Ubuholi beSantaco nohulumeni kuthi phansi nososeshini abangezwani kuxoxwe. Ngesikhathi sezingxoxo kuba khona abantshontshanayo. Ukubulalana akusona isisombululo ngakho kufanele kuxoxwe,” kusho uZondi.