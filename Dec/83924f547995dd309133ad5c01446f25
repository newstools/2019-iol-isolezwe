Sekuphele amasonto amabili umndeni wasoKhalweni, eGamalakhe, ubamba uyeka emuva kokuba umlilo ucekele phansi yonke impahla namakamelo amathathu. UNksz Ntombizelizwe Khawula obehlala nezingane ezine noyise wazo kule ndlu eshile, uthe basola ukuthi kukhona owashiya i-ayina ingacishiwe, okwenze ukuthi kudaleke umlilo. Uthe kwakuwuLwesihlanu kusha indlu, asola ukuthi yizingane ezashiya i-ayina ibasiwe. Uveze ukuthi bebenamakamelo amane, okusale elilodwa nalo elishe kwasala izindonga “Saphuma nalokhu esikugqokile, kwasha ngisho imifaniswano nezincwadi zezingane. “Kuleli kamelo elingashanga lonke, kwasala izindonga nombhede. Sazama ukukhipha ezinye izimpahla kodwa umlilo ubumkhulu,” echaza. Uthe ezinganeni zakhe ezine, zintathu ezifundayo. Kudingeke ukuthi zinikelelwe imifaniswano yisikole sazo njengoba kushe yonke impahla. UNksz Khawula uthe izingane zakhe uzithumele kuninakhulu ukuze ziyohlala khona okwesikhashana. “Asikazi ukuthi sizokwenzenjani ngoba nami ngibamba amatoho, ayikho imali yokuvusa indlu. Kuzoba nzima ngonyaka ozayo ngoba izingane kuzomele zibuye kwagogo, ziphindele esikoleni,” kusho yena. Uthe yena noyise wezingane basaqhubeka nokuhlala ekamelweni elilodwa elisele ngoba abanayo enye indawo. UMnuz Bheki Zwane uyise wezingane, uthe waya esiteshini samaphoyisa ePaddock kwathiwa akenze incwadi efungelwe yokuthi ushelwe umuzi. Uthe walithinta nekhansela ecela ukuhlangana nalo kodwa bangabonana. Isolezwe lithinte amaphoyisa athe alikho icala elavulwa ngalesi sehlakalo. UMnuz Simo Nyawose oyikhansela, uthe wezwa ngodaba lwalo mndeni kodwa ubengakahlangani nawo. “Ngathola umyalezo ngiya komunye umhlangano. UZwane wangithinta ecela ukungibona kwasho ukuthi nginomunye umhlangano. “Udaba ngilubekile ezinhlakeni zethu ezifanele kodwa akukho okubambekayo esingasiza ngakho okwamanje,” kusho uNyawose.