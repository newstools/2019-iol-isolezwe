ANGASE angayiqwali intaba ngoJanuwari amalungu aseBuhleni njengoba kuvela izindaba ezithi uNyazilwezulu lusaba ukushiya umuzi waseBuhleni. Ngokuthola kweSolezwe ngeSonto, abaseBuhleni kabazange babe yingxenye yezingxoxo zezinhlangothi zamaNazaretha zokuya entabeni. Yize abaseBuhleni bebengasayi eNhlangakazi sebeya entabeni yabo entsha, iKhenani kodwa bekuba nomhlangano ohlanganisa wonke amaqembu ngoba iningi lawo lisebenzisa indlela eyodwa eya entabeni. Leli phephandaba lihabule ukuthi uNyazilwezulu lusaba ukuthi umholi uPhinda Shembe, Ukukhanya Kwelanga, uzosala angene eBuhleni lungekho. “Kumanje abantu badidekile ukuthi kuzokwenzekani. Nalo uNyazilwezulu kalusho lutho kubona. Lukhuluma eceleni ukuthi kalusanyakazi eBuhleni ngoba kalufuni kusale kwenzeka izinto lungekho. Noma lwazi ukuthi kakumele lungayi entabeni kodwa lumadolonzima ukukhipha omhlangano oya entabeni futhi ludidekile njengoba lufuna nezeluleko kwabasondelene nalo,” kusho umthombo. Okhulumela uNyazilwezulu, uMnuz Thokozani Mncwabe ukuqinisekisile ukuthi kalukamenyezelwa usuku abazonyuka ngalo. “Njengamanje silinde izwi lenkosi uNyazilwezulu, ukuthi ithini. Sizokwenza okushiwo yiyona,” kusho uMncwabe. Okhulumela Ukukhanya Kwelanga, uMnuz Nkululeko Mthethwa, uthe abaseBuhleni kabakwazi ukuya entabeni ngoba abasenaye umholi. “Yonke imihlangano yebandla nohambo kumenyezelwa wumholi webandla. Njengamanje sesinalo thina usuku esizoya ngalo entabeni eyiNgcwele iNhlangakazi olumenyezelwe wumholi. Sizoshintshana nabasekuPhakameni nabaseGinyezinye,” kusho uMthethwa. Kuzoqala abasekuPhakameni abazophuma ngoJanuwari 2 kuya ku-9, kunyuke abaseThembezinhle ngoJanuwari 9 kuya ku-16 bese kugcina abaseGinyezinye abazophuma ngomhla ka-16 babuye ngomhla ka-22. 