UNksz Khuzwayo uyiphoyisa naye njengoba nomufi kusolwa ukuthi ubulawe yisoka eliyiphoyisa okuthiwa limhlabe ngenhlamvu esifubeni washona. UNksz Khuzwayo uthe balibheke ngabomvu icala futhi abeneme ngomphenyi wecala. “Siyezwa ngomuntu ophenya icala sengathi akalungile kahle, yingakho sicela iziphathimandla ukuba ashintshwe uma kungenzeka. Umsolwa (emgagula ngegama) akafanele ukuba semphakathini emuva kwesenzo sakhe,’’ kusho uNksz Khuzwayo ebamba izinyembezi. Uthe akasiboni isizathu sokuthi iphoyisa livele liqhulule umuntu ngenhlamvu ngoba bayadonswa ngendlebe ngendaba yesibhamu nokuziphatha uma beqeqeshwa ekolishi lamaphoyisa. Ukhale nangokuthi amaphoyisa ambalwa abulala abantu athunaza isithunzi sombutho wonke njengoba sebedume kabi nje. Uthe into abeyenziwe wusibali wabo ngeke bayikhohlwe ebulala umzala wabo ngesihluku ekubeni kade ezilungele, engakaze aphoxe muntu. Ugcizelela ukuthi isibhamu asiyona inkinga kodwa kuba wumuntu osiphethe oba yinkinga uma engasiphathanga ngendlela efanele. Umzala kamufi uqede ukukhuluma wehla esiteji wajikela emuva kwetende wakhala kakhulu waze wabhuquza phansi kwasuka ithimba layomsingatha, limphathele amanzi kodwa elokhu eshilo ngesililo. Umnewabo kamufi uMbishobhi Bhekizitha Ndlovu, uthe ufisa ukuthi kuvele kuzwakale ukuthi umsolwa uzibulele ejele ngoba ubashiye nesilonda esingeke siphinde selapheke. Umsolwa kulindeleke ukuthi abuyele enkantolo kuleli sonto azofaka isicelo sebheyili.