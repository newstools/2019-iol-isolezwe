Engxoxweni ekhethekile neSolezwe, uthe ezifundweni ezingu-12 ezethulwe nonyaka okubalwa neTechnical Maths, akaneme ngazo ngoba bekunothisha abangaqeqeshiwe kahle kuzo. Uthe ngesikhathi zethulwa kabaqeqeshwanga kahle othisha. “Zisihluphile kakhulu lezi zifundo kangangoba uma kuqala unyaka sizobuyela ohlelweni lokuqeqesha othisha. Kumanje silinde kuphothulwe ukuqashwa kwabeluleki ngezifundo nakho okuzosiza ukunyusa izinga kulezi zifundo. Asizogcina ngothisha kodwa sizoqeqesha ngisho othishanhloko ngoba sizimisele ukunyusa izinga lokufunda nokuphathwa kwezikole,” echaza. Njengoba kuphothulwe ngesonto eledlule ukumakwa kwamaphepha ka-matric, uMshengu uthe ujabule ngendlela okuhambe ngayo. Ubonge othisha abebemaka, athe baqinisekisile ukuthi konke kuhamba kahle. Uveze ukuthi sekulungiselelwa ukuhlanganiswa kwemiphumela njengoba izomenyezelwa kuzwelonke ngoJanuwari 7, bese eyesifundazwe ikhishwe ngoJanuwari 8. Mayelana nezikole ezijwayele ukugingqa amaqanda uma sekukhishwa imiphumela ka-matric, uthe bazobheka ukuthi yini imbangela. Phambilini umnyango ubuqinisa isandla kothishanhloko bezikole ezingenzanga kahle, obekudingeka bachaze kabanzi baphinde baxolise ngokwehlisa izinga lokuphasa. “Kuningi okudala ukwehla kwezinga lokuphasa ezikoleni. Kuyenzeka kube uthishanhloko ongakwazi ukulawula isikole, kuyenzeka futhi kube ngothisha abangafuni ukufundisa noma yizingane ezingalawuleki. Kubalulekile ukuthi sibheke isikole ngasinye esingenzanga kahle ukuthi yini imbangela bese sithatha isinqumo. Wukuqeqesha othisha okungaba ngesinye sezixalululo,” kusho yena. Uthe unethemba lokuthi lapho kuqala unyaka kuzofundwa ngoba izincwadi nezinsiza kufunda kuthunyelwe ngesikhathi ezikoleni. Ngempelasonto ungqongqoshe ubeyovala uhlelo lapho bekune-boot camp yabafundi abangu-700 bakaGrade 8 no-9 oLundi. Uhlelo lwenziwe wuMbutho wezoMoya wakuleli ukuvezela abafundi imikhakha abangayilandela. Uthe bakhethe la makilasi ukuze abafundi bafike kwaGrade 10 sebekhetha izifundo ezihambisana nomkhakha abawufunayo. Uthe bayawukhuthaza nomkhakha woMbutho wezokuVikela. “Uma kuqala unyaka sizohlangana nabombutho wezokuvikela ukubheka ukuthi ngeke yini sibe nesivumelwano sokusebenzisana iminyaka emithathu. Uhlelo lwama-boot camp lungasiza nokubuyisa ukuziphatha kubafudi njengoba sibhekene nodlame ezikoleni,” kusho uMshengu.