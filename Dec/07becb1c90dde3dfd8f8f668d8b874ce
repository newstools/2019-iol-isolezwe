Uyise kamufi, uMnuz Nicholas Shangase uthe, washayelwa ucingo umkhwenyana wakwakhe ngeSonto ekuseni ebuza ukuthi indodakazi yakhe ayikaze ifike yini kubo ngoba iduke ngayizolo? “Uthe ushiye amagwinya emafutheni waphuma akamazi ukuthi uyephi usebheke waze wadela, akamtholi. Akuphelanga isikhathi eside wasishayela, wathi utholakale esimobeni esisekupheleni kwegceke emzini wakubo abahlala kuwo,” kusho uShangase. Uthe bafike isidumbu singakathathwa babona ukuthi uma usegcekeni izinyawo zikamufi ziyabonakala emobeni neduku lakhe lasekhanda beliwele khona. “Iyangixaka le nto, kwenziwe yini ukuthi abasemzini womntanami bangamboni umuntu obesobala kangaka? Isidumbu sakhe kubonakala sengathi uqale washaywa, wase waklinywa futhi kubonakala sengathi uphonswe esimobeni eseshonile ngoba akukho okukhombisa ukuthi kuke kwashuduziswana.” Uthe indodakazi yakhe nyakenye ike yalimala kanzima ishaywe umkhwenyana wayo. “Ubehlale eshaywa nguye umyeni wakhe kodwa ebekezele. Incazelo engitshelwa yona ngabasemzini nayo ayingenelisi. Bathi wayepheke amagwinya ngoMgqibelo ebusuku waphuma, wangasho ukuthi uyaphi wangabe esabuya. Bathi akekho ayexabene naye futhi akuzange kube khona ukuhilizisana noma ukulwa nomkhwenyana wakhe. Kuyangixaka lokhu, umuntu onjani ongashiya ibhodwe linamagwinya angasho lutho kumuntu ahleli naye ekubeni amagwinywa kuyinto esheshe ivuthwe noma ngabe ubeya ethoyilethi? Nakuba engeke esavuka umntanami kodwa ngiyafisa ukwazi ukuthi ubulelwe ngubani?" kusho uShangase. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, ukhathazekile ngokubulawa komunye umuntu wesifazane. Uqhube wathi: "Nakuba kungakatholakali ukuthi uNksz Shangase ubulewe ngubani kodwa siyazi ukuthi izigameko ezinjengalezi kujwayelekile ukuthi zenziwe ngabantu abasuke bethenjwa kakhulu ngabashonile. Siyethemba ukuthi amaphoyisa azombopha umenzi noma abenzi bokubi masinyane.” UCaptain Nqobile Gwala, okhulumela amaphoyisa, uthe amaphoyisa aseHarburg aphenya icala ngesidumbu sowesifazane esitholakale esimobeni kwaGqugquma, KwaSwayimane ngeSonto. Uthe kusolwa ukuthi lo wesifazane uklinyiwe wabulawa.