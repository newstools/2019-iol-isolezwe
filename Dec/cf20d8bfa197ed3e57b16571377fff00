Laba basolwa abathathu baboshwe ngoLwesihlanu ezintatha kanti kulindeleke ukuthi bavele eNkantolo yeMantshi yaseMahlabathini maduze. Isidumbu sikaMnuz Jetro Madu (68) esikamasihlalisane wakhe uNksz Jwana Nkwabu (63) nomzukulu wabo ona-11 zitholwe zigenciwe, izingalo zashiswa nendlu. Kusolakala ukuthi ukubulawa ngesihluku kwalawa malungu omndeni kubhebhezelwe ukunukana ngokuthakatha. Okhulumela umndeni ongumfowabo kamufi (Jetro), uMnuz Bhekisisa Madu ethintwa yileli phephandaba emuva kwemibiko yokuboshwa kwabathathu ngalesi sigameko, unqabile ukuqinisekisa ukuthi laba ababoshiwe ngabozalo. “Njengoba ungithinta ngisebuhlungwini obukhulu. Ngicela konke mayelana nababoshiwe uthinte amaphoyisa ngoba vele bagcinwe emaphoyiseni. Okwethu njengomndeni, sizama ukwamukela okwenzekile yize kulukhuni satshe. Le nto isethusile ngakho kunzima nokuphawula,” kubalisa uMadu. Okhulumela amaphoyisa KwaZulu Natal, uColonel Thembeka Mbele, ukuqinisekisile ukuboshwa kwabasolwa abathathu. “Emuva kokubulawa ngesihluku kwamalungu omndeni amathathu endaweni yaseDlebe, kubunjwe ithimba lamaphoyisa eliyisipesheli elijutshwe ukuphenya ngalolu daba. Ukusebenza ngokuzikhandla kwamaphoyisa kuholele ekutheni ezintatha zangoLwesihlanu kuboshwe abasolwa abathathu,” kusho uColonel Mbele oqinisekisile ukuthi ababoshiwe bayizihlobo. Uthe esinye sezikhali okusolakala ukuthi sasetshenziswa ukubulala, sitholwe sisenegazi.