NgoMsombuluko ebusuku uRamaphosa unikele e-Egypt eyokwethamela ingqungquthela i-Aswan Forum for Sustainable Peace and Development Conference enamhlanje. Ihhovisi likaRamaphosa lidalule izindaba zokuhamba kwakhe emuva kokuthi i-Eskom iveze ukuthi izokhuphula isigaba sokunqanyulwa kukagesi sifinyelele kwesesithupha okokuqala ngqa. Ngaphambi kokuthi ahambe ihhovisi likaRamaphosa likhiphe isitatimende ebesithi inkinga yokunqanyulwa kukagesi idala umonakalo omkhulu emnothweni wezwe futhi iphazamisa impilo yabantu. URamaphosa uthe ubikelwe yi-Eskom ngokuholele ekutheni kucishwe ugesi izikhawu eziningi okukhuphuke kwaze kwafinyelela esigabeni sesithupha. Okhulumela uRamaphosa, uNkk Khusela Diko, uthe: “UMengameli ulokhe exhumana noNgqongqoshe wezinkampani zikaHulumeni (uMnuz Pravin Gordhan) nobuholi be-Eskom ngokwenzekayo nangomsebenzi owenziwayo ukubhekana nenhlekelele,” kusho uNkk Diko. UNkk Diko uqhube wathi uMengameli uthe: “Ukunqanyulwa kukagesi kulimaza izwe. Kudala umonakalo omkhulu emnothweni futhi kuphazamisa impilo yezakhamuzi. Isimo sezulu esibi ezindaweni ezehlukene zezwe kubhebhethekise izinkinga zalapho kuphehlwa khona ugesi,” kusho uMengameli. Uqhube wathi okudingeka kwenziwe ngokushesha wukubuyela esimeni esejwayelekile sokuphehlwa kwamandla kagesi. Uveze nokuthi i-Eskom imatasa isebenza ngokuzikhandla ukulungisa okonakele. “Iyaqondakala intukuthelo yabantu ngokunqanyulwa kukagesi izikhawu eziningi. Kubalulekile ukuthi sisebenze ngokubambisana ukubuyisela isimo kwesejwayelekile ekuhlinzekweni kwabantu ugesi ngokushesha. Sinxusa bonke abantu ukuthi basebenzise ugesi ngendlela ewongayo,” kusho uRamaphosa. Uthe izinkinga zikagesi ngeke zilunge zonke ngokushesha yingakho bebeke izinhlelo zokuhlela kabusha i-Eskom. Nakuba kunezingqinamba zokunqanyulwa kukagesi, uRamaphosa uthe kungekudala abantu bazobona uguquko kwabakwenzayo okuhloswe ngakho ukuqeda nya inkinga yokucima kukagesi. URamaphoyisa uyalele uGordhan ne-Eskom ukuthi baqhubeke nokubikela abantu ngokwenzekayo mayelana nokunqanyulwa kukagesi nangezinhlelo abazenzayo ukulungisa isimo. URamaphosa uzovakashela nasekomkhulu le-Eskom eMegawatt Park, eGoli.