KUBHUNTSHE imicimbi yaminyaka yonke eThekwini emuva kokuthi izinhlaka zikahulumeni zikhethe ukungayifaki imali ngezizathu ezehlukene. Imicimbi yobumnandi bamaholidi kaKhisimusi Indayi Homecoming Festival neTongaat Beach Festival akubonwa kulo nyaka. INdayi Homecoming ivame ukwenziwa eNdwedwe futhi ixhaswe ngumasipala wakhona. ISolezwe ngeSonto lihabule emithonjeni yalo ukuthi kube nengxabano phakathi komhleli wayo, uHlangu Msomi nomasipala wahoxisa uxhaso. UMsomi ukuqinisekisile ukuthi lo mcimbi awukho kulo nyaka ngoba abazwananga noMasipala iNdwedwe. Ukhala ngokuthi umasipala ubufuna enze izingququko ezinqala kubalwa nokushintsha igama lomcimbi ubizwe ngomasipala. “Ngingashintsha igama lento engiyisebenzele kanzima isikhathi eside kangaka? Ngixoxile nabo kwasho ukuthi angihambisani nezinto abazishoyo bahoxisa noxhaso lwabo,’’ kuchaza uMsomi. Uthe ukhalela abantu baseNdwedwe abazitshela ukuthi bazojabula kulo mcimbi obhuntshile. Uthe umasipala ubuzimisele ngokuduna umcimbi wakhe kuqhakanjiswe igama lawo. Uthe umangele uma esezwa sekuthushuka umcimbi ocishe ufane nowakhe ekubeni yena echithiwe. USomlomo waseNdwedwe uKhonzuyise Ngidi uthe umcimbi akuwona owabo bawuxhasa uma kuze umhleli wabatshela ngawo namanje bamlindile. Uthe endabeni yokushintsha kwegama bebengahlosile ukuduna umcimbi bebebeka imibono yabo. “Siyayixhasa imicimbi eminingi asiyisunguli sixhasa esuke ivele isikhona. Buza kumhleli womcimbi ukuthi kwenzekani kulo nyaka thina sizimisele ngokuxhasa uma kunesidingo,’’ kuchaza uNgidi. Umhleli weTongaat Beach festival uSabelo Ngema, ukhala esifanayo ngokubhuntsha komcimbi wakhe wathi uMnyango wezemiDlalo KwaZulu-Natal ukhale ngemali. “Umcimbi ubuhambisana nokuqashisa ngendawo yokuphepha uma kubhukudwa olwandle. Uma bethi abanayo imali akukho esingakwenza siyobuye sizame abanye abaxhasi ngonyaka ozayo ngoba umcimbi kufanele uqhubeke,’’ kuchaza uNgema.