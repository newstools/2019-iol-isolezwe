Esithangamini nabezindaba eThekwini izolo, uNdunankulu waKwaZulu-Natal uMnuz Sihle Zikalala uthe bafisa ukubonga uhulumeni wesifundazwe ngendlela osukume ngayo emuva kwesimo esiphuthumayo esidalwe yisimo sezulu ebesingesihle esisanda kubakhona. “Sibonile ukuthi ngoNovemba, isifundazwe sethu sihlaselwe yizishingishane ezine kwashayeka umasipala waseMshwathi, kwathi ngoNovemba 14 kwashayeka uKhahlamba, sisababaza indaba yaseMshwathi nasoKhahlamba kwashayeka eMahlangeni, uLundi nakwaNongoma,” kusho uZikalala. Uthe bangu-31, abantu okubikwe ukuthi bashonile ngenxa yalezi zimvula kwathi abangu-135 balimala. “Imizi elinganiselwa ku-3 072 icekeleke phansi kwathi abantu abangu-15 540, bakhahlamezeka.” Uthe uR560 million wumonakalo wamanje abasawucwaningile, wengeza ngokuthi kusengenzeka imali inyuke njengoba besaqhubeka nokuhlola umokakalo. “Uhulumeni ngokubambisana nezinhlangano ezizimele basukumele phezulu besiza abantu abathikamezekile ngenxa yalezi zimvula, kumanje sesiqede ukuhlanganisa uhlu lwabantu okumele bathole usizo kanti iminyango ethintekayo ingenelela ngendlela,” kusho uZikalala. Uthe uMnyango wezokuHlaliswa kwaBantu KwaZulu-Natal usuqoke osonkontileka abami ngomumo ukuthi basize ngezimpahla zokwakha nokuthi bavuse imizi ecekeleke phansi. “Umonakalo sisawuhlola kodwa akekho umuntu ongazi ukuthi umonakalo mkhulu njengoba kucekeleke phansi imizi, yizikole nengqalasizinda. Labo abalahlekelwe yizinto zabo ezibalulekile bayasizwa wuMnyango wezaseKhaya neSassa,” kusho uZikalala. Uthe bafuna ukubonga uMnyango wezokuBusa ngokuBambisana neziNdaba zoMdabu ngokwenza isiqiniseko sokuthi labo abakhahlamezekile bayaluthola usizo. UZikalala unxuse umphakathi ukuthi uzilalele izexwayiso ezenziwayo mayelana nesimo sezulu. “Isimo sezulu esibhekene naso esihlale siguquka senza ukuthi sihlale siqaphile, siphinde sifundise abantu bakithi ngokukwazi ukuphatha imvelo ngendlela eyiyo,” kusho uZikalala.