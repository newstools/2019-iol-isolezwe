Uthe lokhu kubhebhethekiswa nayizindawo ezidayisa utshwala ubusuku nemini, ezidayisela nabaneminyaka engaphansi kuka-18, abakhulelwe nalezo ezihweba eduze kwezikole. UNkk Gina izolo ubehlola izindawo ezidayisa utshwala enkabeni yedolobha iTheku, ukuthi ziyayilandela yini imithetho eqwashisa abathengi ngobungozi bokuphuza utshwala ngokweqile. “Asikwazi ukuthula sibukele isizwe sifa ngale ndlela. Izibhedlela namajele kugcwele ngenxa yotshwala nezidakamizwa. Emigwaqweni kunabantu ababoshwa bephuza utshwala badale izingozi ezishiya izintandane. "NgoJanuwari abafundi ngeke babe nenyumfomu yesikole ngenxa yabazali abazosebenzisa imali bethengana notshwala bengalihleleli ingomuso. Ngeke sivumele ukuthi kube nezindawo ezihweba ngotshwala ubusuku nemini. Abantu abaphuze bangadakwa,” kusho uNkk Gina. Uthe abanye abantu bagqigqa komashonisa ngoJanuwari beyoboleka imali ngenxa yokuthi eyabo bayisaphaze bethenga utshwala ngoKhisimusi. Uthe ucwaningo lwenyuvesi i-Unisa lwango-2012, lwaveza ukuthi intsha iyithola kalula insangu notshwala. UNkk Gina ukhale nangomshayeli wetekisi oboshiwe otholwe nezinga lotshwala eliphindaphindwe ka-13 kunelimukelekile. Uthe bawuqale eThekwini umkhankaso ngoba ngalesi sikhathi ligcwala abavakashi. Unxenxe omasipala ukuthi baqinise imithetho yabo elawulwa ukuphuzwa kotshwala. UNkk Gina ubehambisana noNgqongqoshe woMnyango wezokuThuthukiswa koMphakathi KwaZulu-Natal, uNkk Nonhlanhla Khoza, abakwaKZN Liquor Authority namaphoyisa kulo mkhankaso. Umnikazi wendawo edayisa utshwala bekufuneka aveze ilayisensi yokuhweba, kubhekwa nokuthi konke kusesimeni esikahle ukuthi angahweba. Ongqongqoshe bebeshiya nophawu oluthi akumele kudayiselwe abaneminyaka engaphansi kuka-18. UNkk Khoza uthe izidakamizwa notshwala kunesandla ekubhebhethekeni kodlame lwasemindenini nasodlameni olubhekiswe kwabesifazane nasezinganeni. “Abanye bayaminza olwandle ngenxa yotshwala, abanye bayagwazana. "Abantu abangagxili otshwaleni bakhohlwe ukunakekela izingane nezidingo zazo,” kusho uNkk Khoza. Isikhulu esiphezulu esibambile kwaLiquor Authority, uMnuz Bheki Radebe, sithe basebenzisana namaphoyisa ukuvala izindawo ezidayisa utshwala ezingekho emthethweni. Uthe abamniki ilayisensi yokuhweba osuke efake isicelo uma indawo yakhe isondele ngamamitha angu-85 esikoleni. “Njengamanje sisebenzisana noMnyango wezeMfundo ukuchibiyela umthetho ozokwenza libe ngamamitha angu-500 ibanga okumele libe phakathi kwesikole nendawo ehweba ngotshwala. Sihlele ukuphothula lo msebenzi ungakapheli uJuni wonyaka ozayo,” kusho uRadebe.