Umndeni kaMnuz Sibusiso Ncanana (34) uthe uzizwa ungaphephile njengoba owesilisa odubule umufi engakaboshwa ekubeni kuthiwa uke wabonakala kule ndawo ebusuku yize ebalekile emini ngoMgqibelo ngesikhathi efunwa ngamaphoyisa. UNkk Happy Ncanana, udadewabo kamufi uthe akazi ukuthi yini eyenze ukuthi le ndoda eyisoka lowesifazane owaziwayo kule ndawo ukuthi ikhombe umfowabo ithi nguye ojola nentombi yalo ngoba ngoLwesihlanu kuthiwa yabona ukuthi ubani le ndoda ejola nentombi yayo eyayifica ihleli nayo. “Ngesikhathi efika lapha ekhaya ufice umfowethu ehleli nomngani, ubuzile ukuthi ukhona uS’bu, umfowethu wavela. Wayisho le nsumansumane yakhe, umfowethu nomngani wakhe bamtshela ukuthi ayikho leyonto wathi akuyiwe entombini yakhe. Abazange banqabe ngoba babazi akulona iqiniso. Ngokuzwa kwami indaba yonakale uma sekufanele bangene kubo kantombi esethi akuyiwe ehlathini engasayingeni eyokuya kubo kwantombi. Yilapho bebuze khona ukuthi wangabe esakwenzi obekuvunyelwene ngakho wasedubula umfowethu. Ingane yakithi ifele into engekho ngoba intombi ithi ayimazi umuntu okuthiwa uS’bu, isoka eyayihleli nalo ngalelo langa liyayisho.” Uthe okubenza babe novalo ukuthi abalibonile leli soka ngesikhathi lihamba libalekela amaphoyisa bathi lithe liyabuya, akwaziwa ukuthi njengoba libuya nje libuyela bani. “Sonke siyesaba futhi sizwile ukuthi like labonakala ebusuku ngawo uMgqibelo.” UMnuz Prem Balram weReaction Unit South Africa (RUSA), uthe onogada beRUSA bahambe namaphoyisa beyofuna intombi obekusolwa ukuthi ineshende ngenhloso yokuthi iyokhomba lapho kuhlala khona isoka layo, bafike itshe selome inhlama, isoka kuthiwa libonakale liphethe isikhwama lihamba. Okhulumela amaphoyisa KwaZulu-Natal, uCaptain Nqobile Gwala, uthe owesilisa oneminyaka engu-34 udutshulwe washona ngumuntu owaziwayo endaweni ngoMgqibelo. Uthe umufi uphuthunyiswe esibhedlela washonela khona ngoba ubelimele ekhanda emuva kokudutshulwa. “Imbangela yokudutshulwa kwakhe ayaziwa, amaphoyisa asezithendeni zakhe umsolwa,"  kusho uCaptain Gwala