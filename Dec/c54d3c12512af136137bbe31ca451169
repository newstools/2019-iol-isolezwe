UMENGAMELI we-Economic Freedom Fighters (EFF) uMnuz Julius Malema uthi akumele afaniswe nowayengumengameli wakuleli uJacob Zuma njengoba naye esolwa ngamacala enkohlakalo. UMalema usolwa ngokubandakanyeka kwinkohlakalo eyenzeka kwisifundazwe saseLimpopo. UPhiko lwezokushushisa kuleli, iNational Prosecuting Authority (NPA) ibingakaze imbeke icala ngalezi zinsolo. UMalema usolwa ngokudla izimali kuhulumeni waseLimpopo, esebenzisa isikhwama somndeni wakhe iRatanang Trust. Ngokwemibiko eshicilelwe kwiNews24, uMalema wayeyilungu elicashile kwinkampani i-On-Point Engineering. Lenkampani yathola ithenda ka-R50 million kuMnyango wezokuThutha eLimpopo. Kubikwa ukuthi i-On Point yaba yingxenye yekomidi elaqoka izinkampani ezathola amathenda kuhulumeni. Amaphepha eNPA ango-2012 aveza ukuthi iRatanang Trust yahlomula ngemali kwi-On-Point kanye nakwinkampani esebenzisana ne-On-Point. Icala lenkohlakalo lacishwa ngo-2015. Inhlangano eqoqa intela eNingizimu Afrika iSouth African Revenue Services (SARS) yayalela uMalema ukuba akhokhe imali engu-R16 million ukunxephezela ukuhluleka ukuveza irekhodi lezimali zakhe. Engxongxweni abe nayo ne-eNCA, uMalema uthe kukhona abamhlaselayo. “Ngigqoke umqhele onameva kusukela ngesikhathi se-On-Point eLimpopo. Inhloso akuyona ukuthi ngifakwe ejele. Bafuna ukungcolisa igama lami, bengishiye kanjalo ukuze ngingeke ngisakwazi ukulwisana nenkohlakalo kanye nombuso wedlanzana eNingizimu Afrika. Yilokho abakufunayo,” kuchaza uMalema. UMalema uthe ubengakaze abekwe icala kodwa uyaphoqeleka ukuthi ahambe elandelwa yifu elimnyama. Kuke kwabikwa ukuthi kukhona amalungu e-EFF aseke asola uMalema ngokuhluleka ukugcina izithembiso zakhe. Kujwayelelile ukuthi uMalema ahanjiswe ngezimoto ezibizayo, ekubeni amalungu enhlangano ephoqwa ukusebenzisa ama-bakkie. UMalema uthi akukho okubhedayo ngendlela aphila ngayo wagcizelela ukuthi amalungu enhlangano akumele akhombise ubukhazikhazi emehlweni abantu abampofu abeseka inhlangano. “Kulungile uma imali uyithola ngendlela elungile futhi ungatshontsheli abantu abahluphekayo,” kusho uMalema. 