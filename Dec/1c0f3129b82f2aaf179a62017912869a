Unobhala jikelele uMnuz Ace Magashule ekhuluma esithangamini sabezindaba emuva komhlangano wabo ukuchithile ukuthi bahlukene phakathi abaholi abaphezulu be-ANC. “Kunobumbano kubaholi abaphezulu be-ANC, asazi ukuthi lokhu okubhalwa emaphepheni kumayelana nani. Asinazinkinga. Siyabona kunemizamo yokuba kube nokungaboni ngaso linye kwi-ANC nakubaholi, siyakugxeka lokhu. Sisebenzisana kahle kakhulu nabaholi abaphezulu,” kusho uMagashule. Esitatimendeni esithunyelwe kwabezindaba phakathi kwezinye izinto ebeziseqhulwini kube udaba lwezinkampani zikahulumeni ezibhekene nezinkinga. “Sivumelene ukuthi izinkinga ezibhekene nezinkampani zikahulumeni kumele zixazululwe. Inhloso yalezi zinkampani ukuba zilekelele uhulumeni odabeni lokuthuthukisa umnotho kuleli. Kumele kuthathwe izinyathelo ezinqala ukuze kwenziwe ngcono ukuphathwa nokwenza kahle kwalezi zinkampani zikahulumeni. Lokhu kuzokwenziwa ngokuba kuqashwe abasebenzi abanamava nabazovikela lezi zinkampani ukuba kungabi khona ukugxambukela ekuphathweni kwazo.” Uthe njengoba kucishwa ugesi kuleli lokhu kuzophazamisa kakhulu amabhizinisi amancane kanjalo kuzodilizwa nabasebenzi. I-ANC izwakalise ukukhathazeka ngezikhukhula ezikhahlameze abantu eGauteng, nase-Eastern Cape. Isigungu sinxuse ukuba uhulumeni asize ngokushesha umphakathi omukelwe yizindlu zawo. Isigungu sikhathazekile ngesibalo esiphezulu sabantu abangasebenzi kuleli, sathi siyathemba ukuthi iPresidential Investment Summit, ebikhona izolekelela kule nkinga. Kudluliswe amazwi enduduzo ngokushona kukaSolwazi Ben Turok owazabalaza ngesikhathi sobandlululo. Kubongelwe nozime uNksz Zozibini Tunzi othweswe esikaMiss Universe. Kubongelwe iMeya entsha ye-ANC eGoli uMnuz Geoff Makhubo, bamnxuse ukuba asebenze ngokushesha ukulethela abantu balo masipala intuthuko. Ukuhlukunyezwa kwabantu besifazane, i-ANC ithe ngeke kubekezelelwe. Yize sekuphele umkhankaso wezinsuku ezingu-16 wokulwa nokuhlukunyezwa kwabesifazane nezingane. Ingqungquthela ye-ANCYL izoba ngoMashi ngonyaka ozayo, eye-ANCWL ibe ngo-Agasti ngo-2020. Umgubho waminyaka yonke iJanuwari 8, uzoba seKimberley. NgoJuni ngo-2020 kuzoba nomhlangano omkhulu we-ANC ozohanjelwa ngabantu abangu-3 000.