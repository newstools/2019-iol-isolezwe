Lokhu kugqame esitatimendeni sayo lapho ibiphawula khona ngoNdunankulu omusha waKwaZulu-Natal, uMnuz Sihle Zikalala obuye abe nguSihlalo we-ANC esifundazweni. USihlalo weSanco KwaZulu-Natal, uMnuz Lucky Moloi, uthe bahlabeke umxhwele ngesibalo esiphezulu sabesifazane abaqokelwe esigungwini. “Okusijabulise kakhulu wukuthi uZikalala ulandele zonke izinqumo zesigungu esiphezulu sikazwelonke sokuba kwandiswe isibalo sabesifazane kwiKhabhinethi. Sibonile ukuthi uqoke ongqongqoshe abaningi okube abesifazane. Okuphinde kwahlaba umxhwele wukuthi uqoke uSomlomo wesifazane,” kusho uMoloi. Le nhlangano yayingayizwa indaba yokuba uZikalala aqokelwe ukuhola i-ANC KwaZulu-Natal njengoba yayihamba noMnuz Senzo Mchunu. Ngaleso sikhathi ibiholwa uMnuz Richard Mhlophe. Nokho ukungena kukaMoloi kuyo kujike izinto njengoba isimeseka uZikalala. UMoloi uthe okubajabulise ngoZikalala wukuthi ulandele zonke izinqumo ezifunwa i-ANC nokubenza babe nethemba lokuthi uzokwazi ukuphatha uhulumeni. “Okubalulekile kunakho konke ukubona uhulumeni kaZikalala usebenzela abantu bakithi abahluphekayo ukuze baphume endlaleni. Sifuna ukubona abahlali benikezwa isithunzi esibafanele kulo hulumeni omusha kaZikalala. Sifisa ukubona kwanda amathuba emisebenzi kubantu bakithi abaswele ngoba sikhulu isibalo sabantu abangasebenzi,” kuchaza uMoloi. UZikalala umemezele isigungu songqongqoshe ngesonto eledlule nalapho kubonakale ongqongqoshe abasha abangakaze babe kuhulumeni. Kwabesifazane kuqokwe uNkk Nomagugu Simelane- Zulu, Nkk Peggy Nkonyeni, Nkk Bongi Sithole-Moloi, Nksz Hlengiwe Mavimbela noNkk Nomusa Dube- Ncube. UMoloi uqhube wathi ukubakhona kwabantu besifazane kuhulumeni kusho lukhulu emphakathini waKwaZulu-Natal. I-ANC iphakamise ukuthi izifundazwe eziholwa abesilisa esikhundleni sobuNdunankulu kumele ziqoke amaphesenti angu-60 abantu besifazane ekubeni ngongqongqoshe. UZikalala unconywe nangokubhelelela intsha njengoba yayifune amaphesenti angu-40 kuhulumeni okumeleleka. Kuqokwe uMnuz Kwazi Mshengu waba nguNgqongqoshe wezeMfundo. UMshengu unguSihlalo we-ANCYL esifundazweni. Omunye othathwe ophikweni lwentsha nguNksz Nontembeko Boyce owenziwe uSomlomo wesiShayamthetho sesifundazwe.