Inkosi uMkhwanazi ubeselaliswe amasonto amahlanu esibhedlela esiseSandton, eGoli, yagcina ngokukhothama kuso ngoLwesibili ekuseni. UNdunankulu wesizwe uMnuz Ntuthuko Mkhwanazi, uthe bayalila ngesehlo esibavelele beyisizwe sokukhothama kwenkosi yabo. “Sibuhlungu ngokuhanjelwa inkosi yethu, sicela ukuthi ngalesi sikhathi sokuzila ukuba sibambisane nesizwe konke kuhambe ngohlelo. Inkosi uMkhwanazi ibisidunguzele isikhathi eside, ingena iphuma ezibhedlela. Kulokhu kumenele emuva kokulaliswa amasonto amahlanu esibhedlela. Ushiye uNdlunkulu uMaMchunu nabantwana abangu-19. Omunye undlunkulu wakhe uMaNgema naye usadlula emhlabeni,” kusho uNdunankulu wesizwe. Uthe balungise ukuba itshalwe ngoJuni 14, ngoLwesihlanu, inkonzo izoba ekhaya KwaNomathiya ekuseni. UNgqongqoshe wezokuBusa ngokuBambisana nezoMdabu KwaZulu-Natal, uMnuz Sipho Hlomuka udlulise amazwi enduduzo emndenini, esizweni nakubantu baseKZN. “Inkosi uMkhwanazi ibe neqhaza elikhulu ngokuba umholi wendabuko KwaZulu-Natal. Silahlekelwe kakhulu ngokukhothama kwakhe. Ubenolwazi olunzulu abelunikeza amakhosi asemancane,” kusho uHlomuka. Uthe inkosi ibithuthukisa umphakathi futhi isebenzisana nezinhlaka ezahlukene neminyango kahulumeni ehlukene ukuqinisekisa ukuthi intuthuko iyafinyelela emphakathini obuholwa yiyo. Inkosi igcotshwe ngokusemthethweni ngo-Okthoba 2011. Uyisemkhulu nguMtubatuba, okuqanjwe ngaye idolobha laseMtubatuba. Phambilini kuke kwaba nezinxushunxushu ngodaba oluthinta inkosi okumele iphathe, umndeni wabe usuhlangana waqoka inkosi ekhotheme ukuba ihole ngenxa yokubona ubuqotho bayo. UHlomuka uthe bajube ithimba labasebenzi bomnyango wakhe ukuba lilekelele umndeni ngalesi sikhathi esinzima.