Umthombo othembekile ongaphakathi kuNFP, utshele leli phephandaba ukuthi kunabantu abathathu okuvela ukuthi abasabuthi quthu bezicabanga sebegibela indiza ebheke eKapa, ePhalamende. Kuthiwa igama eliphezulu elikaMnuz Simo Mkhwanazi okhulumela iNFP futhi ongaconsi phansi kuKaMagwaza-Msibi. UMkhwanazi uhlala ebonakala ezindaweni eziningi epheshe uKaMagwaza-Msibi kubonakala ukuthi umkhotha phansi njengoshukela. UKaMagwaza Msibi wesule kungalindele muntu wabika izizathu zezempilo wathi ufuna nokuthola ithuba lokuyokwakha kabusha iqembu lakhe elibukeka lehlelwa amandla emuva kokhetho. Lithole izihlalo ezimbili kuphela lisuka ezihlalweni eziyisithupha laphinda lashiywa isethenjwa salo uSolwazi Nhlanhla Khubisa ojoyine i-ANC sekubhekwe okhethweni. Umthombo uthe into ezodala umsindo wukuthi isigungu sithi kuzokhethwa ngaphandle kokulandelaa uhlu lwamagama olwahanjiswa ePhalamende. Kuthiwa kuzoqokwa lowo obonakala engalimela kahle iqembu. UMkhwanazi ebuzwa ngalo mbango wesikhundla, ukuzibile ukuthi naye uzibona eseqhiphotheke esihlalweni sasePhalamende emele iNFP. Uthe akuvumelekile ukuthi umuntu abe yiqatha eliziqobayo kuNFP kodwa kuba yiqembu elithuma abantu ezikhundleni. "Angazi ukuthi isukaphi indaba yokuthi mina ngibalwa ezikhundleni? Isigungu sizohlala maduze siqoke umuntu ozovala isikhala esishiwe wumholi wethu. Bonke abantu kufanele bahloniphe isinqumo seqembu noma ngabe liqoka bani,’’ kuchaza uMkhwanazi. Uthe umhlangano uzohlala phakathi kwanamuhla nakusasa bese kuthathwa isinqumo esingujuqu ngozophikelela ePhalamende eKapa.