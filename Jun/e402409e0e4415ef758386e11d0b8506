Ngempelasonto iMenenja kaMasipala weTheku, uMnuz Sipho Nzuza, imemezele ukuthi umsebenzi wokuqoqa udoti eMlaza usuzokwenziwa wumasipala. Umengameli weFfret, uMnuz Malusi Zondi, uthe akekho umuntu ozoqoqa udoti eMlaza ngoba umasipala kufanele ukhokhele osonkontileka abakweletwa imali. “Inkinga yokungaqoqwa kukadoti eMlaza idalwe wukuthi osonkontileka abancane abakhokheliwe. Uma uNzuza ethi umasipala yiwona ozoqoqa udoti, inkinga yabantu abangakhokheliwe izokwenziwa njani? Kungani engasibizi sihlale phansi uma engalwisani neRadical Economic Transformation? Kuzolandelwa luphi uhlu uma kuqashwa abantu ngoba osonkontileka baqashe inqwaba yabantu eMlaza,” kusho uZondi. Uthe awukho umasipala ozoqoqa udoti eMlaza, uNzuza uyaphupha. “UNzuza uphupha ehleli uma ethi umasipala uzoziqoqela wona udoti eMlaza. Akekho umuntu ozosebenza abafowethu (osonkontileka) bengayitholile imali yabo. Wake wezwaphi wena ukuthi umasipala uvele unqamule izinkontileka zosomabhizinisi ngoba bengakhokhelwanga, kungani ungaxazululi izinkinga?” kubuza uZondi. USihlalo weDelangokubona Business Forum, uMnuz Bhamuza Mnyandu, uthe uNzuza ukhuluma amanga uma ethi udoti uzoqoqwa wumasipala eMlaza ngoba abamile ngamabomu kodwa bamiswe wukuthi abaholile.