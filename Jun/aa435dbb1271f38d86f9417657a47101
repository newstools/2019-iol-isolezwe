UMnuz Mkhuleko Hlengwa osehola iStanding Committee on Public Accounts (Scopa), uzwakalise lokhu ngemuva kokuba lo mlisa ozibiza ngoThato ebematasa kusuka ngesonto eledlule kuTwitter ethi uHlengwa akabatshele abantu ukuthi wayemhlukumeza iminyaka emithathu bethandana. Uthe uyamazi owesilisa kodwa akacacisanga ngobudlelwane babo. “Ngiyazi ngalezi zinsolo azenzayo kodwa ngicela kucace ukuthi azilona iqiniso. Empeleni sekuphele iminyaka emibili engihlukumeza. Sengithathe isinqumo sokuba udaba ngiludlulisele kubameli ukuze ngikwazi ukulufaka enkantolo okuyilapho ngizoziphendulela khona,” kusho uHlengwa. UThato sekuphele iminyaka emithathu ebhala kuTwitter ngezinsolo zokuhlukunyezwa wuHlengwa kodwa akekho omphendulayo. Kuleli sonto eliphelile unqume ukubhala kuyo le nkundla exhumana nabaholi okungoMnuz Fikile Mbalula, Mnuz Julius Malema nabanye abadumile ethi uHlengwa akabatshele iqiniso ukuthi kade ayemhlukumeza. “Mkhuleko Hlengwa tshela abantu ukuthi kade wawungihlukumeza iminyaka emithathu sithandana. Abanye abaholi be-IFP kade ngangibabikela kodwa bayangiziba abanye sebengivale nakuTwitter. Okuxakayo i-IFP yayimandla ilwa noMduduzi Manana ithi akasule ePhalamende ngoba wayesolwa ngokuhlukumeza kodwa kuwe ayisho lutho. Uhluleka ukutshela abantu nokuthi uyisitabane futhi usuthandana nomlingisi weGenerations wesilisa obuye ethule uhlelo lwezindaba (eligodliwe igama lakhe) ebeningisabisa naye,” kusho uThato. Uma ebhala uyakuqinisekisa ukuthi i-akhawunti abhala ngayo kuTwitter akuyona eyangempela kodwa ofuna ukuxhumana naye akambhalele ngasese amnikeze imininingwane yangempela. Lo mlingisi Isolezwe lizamile ukumthinta kodwa akatholakalanga kanti nomphathi wakhe uthe usehlulekile ngoba ubembikele wathi akathinte Isolezwe. Ngaphandle kwalokho, uThato ugcine esefaka kuTwitter inkulumo yabo noHlengwa eqoshiwe kwiselula lapho uHlengwa ezwakala exolisa khona kodwa izwi likaThato alizwakali. Ubuye wafaka nenkulumo yabo nenkosi uMzamo Buthelezi oyiphini likamengameli we-IFP ozwakala encengela uHlengwa ethi kulo mlisa akehlise umoya. Inkosi uMzamo ithe empeleni ibingamncengeli uHlengwa kodwa nguThato owayeyishayela ucingo engayitholi. “Okokuqala angihlangani nempilo kaHlengwa yangasese ngakho uma usuthi bengincenga uThato kusho ukuthi awuwufundanga kahle umyalezo ebengimbhalele wona. UThato wangifonela, ngabuyela kuye nokuyinto engasho ukuthi ngangimncenga. Okunye nina bezindaba kungani ningazibuzi ukuthi yini le nto iqhamuke manje ngoba uHlengwa eseqokelwe ukuhola iScopa ePhalamende? Lo muntu ubethuleleni yonke le minyaka futhi yini icala engalivuli emaphoyiseni?,” kubuza uButhelezi oqede wathi akanayo ngisho inombolo kaThato akayigcinanga ocingweni. Omunye umholi we-IFP ocele ukungadalulwa uthe lolu daba lubucayi futhi bonke abaholi bayalwazi ngoba lo mlisa ozibiza ngoThato usefonele wonke umuntu eqenjini. UHlengwa uhalaliselwe nxa zonke njengoba ebe ngowokuqala omncane ukuhola leli komiti elifana nenkantolo eminyangweni kahulumeni nakongqongqoshe ngokuthi basuke beyisebenzise kanjani imali.