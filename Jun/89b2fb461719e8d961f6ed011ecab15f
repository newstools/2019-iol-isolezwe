Lokhu kulandela ukushona kukaMnuz Innocent Mtetwa oshiswe ngoLwesine. Okhulumela abeReaction Unit South Africa (Rusa), uMnuz Prem Balram uthe kuboshwe umlisa oyinduna enkampanini egunda utshani kwathathwa abanye abasebenzi bayophenywa ngokufa kwalo mlisa esibhedlela ngoLwesihlanu ekuseni. Uthe bathola ucingo luthi abaphuthume kuTottenham Road, eParkgate ngoLwesine emini, bafice owesilisa equlekile, eshe okusezingeni elilinganiselwa ku-90%. Uthe kuhlaluke ukuthi ubhunyelwe ngophethroli washiswa ngoba esolwa ngokuntshontsha umshini wokugunda utshani. “Amalungu omphakathi azwakalise ukucasuka ngesihluku okulinyazwe ngaso lo mlisa. Amalungu ethu axoxa nalo mlisa (olinyaziwe) washo ukuthi ngobani abamshisile. Uphuthunyiswe esibhedlela oSindisweni esesimeni esibucayi waphetha ngokushona,” kusho uBalram. UBalram uthe kuze kwangenela umphakathi wazama ukumsindisa kodwa abantu ababegunda utshani baqhubeka bamthela ngophethroli bamshisa base behamba ngeveni emhlophe iToyota Hilux. Uthe uMtetwa uvumile ukuthi uwuntshontshile umshini nokuthi wayeboshiwe phambilini. UBalram uthe amaphoyisa abophe umlisa oyinduna yenkampani egunda utshani emuva kokuthi ezame ukuvula icala lokwebelwa impahla emaphoyiseni aseVerulam. Uthe kungenzeka kuboshwe abanye abantu mayelana nalesi sigameko. Okhulumela amaphoyisa eKZN, uCol Thembeka Mbhele ukuqinisekisile ukuthi amaphoyisa aphenya icala lokubulala nokuthi kuboshwe umlisa ona-31. Uthe kulindeleke ukuthi avele eNkantolo yeMantshi eVerulam kuleli sonto.