Lokhu kudalulwe ngabanikazi bamaloli esithangamini sabezindaba ebesihlanganise nongqongqoshe abehlukene ebesiseThekwini, izolo. Abanikazi bezinkampani zamaloli kuleli bathi kushiswa okungenani amaloli ayishumi ngosuku kulesi sifundazwe. NgeSonto kushiswe amaloli angu-17 eKZN, okuholele ekutheni izolo kube nomhlangano obuhlanganisa abashayeli bamaloli, abanikazi bamaloli, uMnyango wezeMisebenzi nokuQashwa, uMnyango wezaseKhaya, uMnyango wezamaPhoyisa kuleli, uMnyango wezokuThutha kuleli, uNdunankulu waKwaZulu-Natal noMnyango wezokuThuthukiswa koMnotho KwaZulu Natal. UNkk Pria Hassan wePositive Freight, okuyinhlangano yabanikazi bamaloli kuleli, uthe ngosuku kulesi sifundazwe kushiswa amaloli angaphezulu kweshumi. Ekhuluma nabezindaba uMnuz Sihle Zikalala onguNdunankulu, uthe ukucekelwa phansi kwamaloli ngeke kusabekezelelwa kulesi sifundazwe. “Sekusungulwe ithimba elihlanganise yonke iminyango elizohlangana sonke isikhathi lidingide konke okuthinta udaba lokucekelwa phansi kwamaloli. Asisezukwenza njengakuqala lapho umnyango nomnyango bewunikezwa umsebenzi othile, kuthiwe awuwenze, bese kuhlanganwa sekuzobikwa ukuthi esikhathini esingaka kwenzekeni. Manje ithimba lizosebenza ngokubambisana ngaso sonke isikhathi. Ezinye zezinto okumele zenziwe yileli thimba ukuthi kube nohlu lwamagama abashayeli abakhona kuleli, abasebenzayo nabangasebenzi, ukuqinisekisa ukuthi uma kunesigameko esenzekayo sisukunyelwa masinyane. Amacala avuliwe kumele senze isiqiniseko sokuthi ayaphenywa. Abasolwa ngokuthi bawenzile bashushiswe,” kusho undunankulu. UMnuz Bheki Cele wamaPhoyisa kuleli, uthe bangu-90 abantu ababoshiwe beyamaniswa nezigameko zokushiswa kwamaloli. Kodwa amacala abo athathwa njengamacala omgwaqo, okwenza ukuthi bungabonakali ubucayi bawo. “Kusamele sikhulume nozakwethu basophikweni lwezokushushisa nezobulungiswa, kubhekwe ukuthi akukho yini okungenziwa ukuze amacala angathathwa njengawomgwaqo ngoba awubugebengu obufaka ingcindezi kwezomnotho,” kusho uCele. UMnuz Sipho Zungu we-All Truck Drivers Foundation, okuyinhlangano emele abashayeli bamaloli, uthe abaqashi kumele benze isiqiniseko sokuthi bayabaqasha abantu bakuleli. “Asikugqugquzeli ukuthi kushiwe amaloli ngoba uma kushiswa amaloli kulimala abantu futhi ukushiswa kweloli kufana nokushisa ithuluzi lokusebenza ekubeni sithi sifuna umsebenzi,” kusho uZungu. Uzakwabo uMnuz Bheki Biyela weNational Truck Drivers Foundation, uthe abakaze bakhiphe umyalelo wokuthi kushiswe amaloli. “Abawenzayo lo mkhuba siyabacela ukuthi bame, badedele izingxoxo ezikhona ziqhubeke kuze kutholakale isisombululo,” kusho uBiyela. UDkt Aaron Motsoaledi woMnyango wezaseKhaya, uthe unesiqiniseko sokuthi umqashi ngaphambi kokuthi aqashe umuntu wangaphandle ufaka isicelo kulo mnyango, asho ukuthi udinga ikhono elingekho kuleli. “Lokho kusiza ekutheni sazi ukuthi umqashi ngamunye unabasebenzi abangaki bangaphandle, akavele azenzele nje. Konke lokhu kuzobhekwa uma sesihlangene siyithimba,” kusho uMosoaledi Kubuzwa uZikalala ukuthi yini esiyenziwe ngoba lolu daba kade kukhulunywa ngalo futhi kwenziwa nethimba, uthe abahloli sebezivakashele izinkampani eziningi KwaZulu-Natal, kodwa ngeke bakudalule ukuthi batholeni. Ulwazi olutholakele uthe luseyimfihlo.