KULINDELEKE ukuthi owayengumengameli uJacob Zuma avele phambi kwekhomishini kaZondo ephenya ngokulawulwa koMbuso yidlanzana. Izolo kuvele ukuthi uZuma angase avele ngaphambi kwekhomishini eholwa yiPhini leNhloko yamaJaji, uRaymond Zondo, njengoba ethunyelwe incwadi enezinsuku alindeleke ukuba avele ngazo kwikhomishini. Ngokwencwadi okuthiwa ithunyelwe wuNobhala wekhomishini, uMnuz Peter Pedlar, ibhekiswe kummeli kaZuma, uMnuz Lungisani Matsha, becela uZuma futhi bebuza ukuthi engabe uzovela yini. Kule ncwadi kuthiwa kubhalwe ukuthi: “Kuyaphuthuma ukuba sazi ukuthi umuntu ommele uzovela yini ezinsukwini esaninikeza zona encwadini yango-Ephreli 30, 2019. “Njengoba sekusele amasonto amahlanu sifike kuJulayi 15, siyacela ukuba nisazise ngokusibhalela, kungakadluli uLwesithathu, Juni 12, ukuthi uzovela yini ngaphambi kwekhomishini ngalezo zinsuku.” Kubuzwa okhulumela uZuma, uMnuz Vukile Mathabela, ukuthi uZuma ngabe uzovela na, uthe usematasa. “Okwamanje ngisemcimbini wenkulumo kaMengameli eKapa, kukhona engimatasa ngakho. Ngeke ngikwazi ukukuphendula manje ngicela ungithumele umyalezo,” kusho uMathabela. Uthunyeliwe i-sms, impendulo ayitholakalanga kwaze kwashaya isikhathi sokushicilela. Igama likaZuma like lavela kofazi ababethula ubufakazi kwikhomishini.