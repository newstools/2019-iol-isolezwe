Kuthiwa bekusemuva kwehora lesibili ngeSonto ekuseni ngesikhathi kuqubuka umlilo endlini yomxhaso kaMnuz Mfaniseni David Xulu oshe wangqongqa. Umfowabo, uMnuz Vincent Xulu, uthe uthole ucingo obeluvela komakhelwane ngehora lesithathu ekuseni lumbikela ukuthi kuyasha endlini yomfowabo. Uthe unikele khona wafica kusha umlilo usukhombisa ukuba namandla okungangokuthi bekungelula ukuthi angangena ngaphakathi azame ukumkhipha. “Umakhelwane ungishayele ucingo emuva kokuthi eseshayele izicishamlilo waze wagcina eseye kuzona wayozilanda. Mina ngifikisane nazo izicishamlilo kusha endlini. Mhlawumbe ukube zisheshe zafika ngabe usaphila," kusho uXulu. Uthe umfowabo ubehlala yedwa, izingane zakhe zihlala kwenye indlu ngakho ubeyedwa kuqala umlilo athe namanje akukaziwa ukuthi uqale kanjani. Uthe ngesikhathi efika bekuvele sekukhona abantu bezama ukucisha umlilo ngamanzi kodwa kunokuthi uphele bewuvele wokheleke kakhulu. “Sizame ngayo yonke indlela ukumsiza sazama nokushaya isicabha newindi. Ewindini bekuvele kugqamuke ilangabi lisho ukungihangula uma ngilicisha. Ngesikhathi sizama ukucisha besilokhu simuzwa ekhala esha. Kubuhlungu kakhulu kithina ukuthi ushone ngale ndlela,” kusho uXulu. Uthe namanje basazibuza ukuthi yini eqale umlilo ngoba uma bebheka izintambo zikagesi akukho okukhombisa ukuthi ugesi ube nomthelela. UXulu uthe umfowabo ubengumuntu obhemayo manje abazi noma indaba yokuqala komlilo ihlobene nalokho yini kodwa uthe abafuni ukuqagela. Okhulumela amaphoyisa KwaZulu-Natal, uLt Col Thulani Zwane, ukuqinisekisile ukuthi amaphoyisa aseMariannhill avule idokodo emuva kokuthi umufi eshone ngokusha. Uthe imbangela yomlilo ibingakaziwa.