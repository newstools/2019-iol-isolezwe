Lo thisha odalulwe ngelikaNksz Simphiwe Ndabandaba kuthiwa wafundisa inyanga eyodwa kulesi sikole ngoJanuwari 2017 wahamba unomphelo. Kuthiwa imali yakhe uyithola iphelele zinyanga zonke yize sekunesikhathi eside engabonwa nangokhalo esikoleni. Iphini likasihlalo wesigungu esilawula isikole, uMnuz Sthembiso Gumbi, lithe uNksz Ndabandaba wayesuswe eZibhebhu High khona KwaMandlakazi ngoba othisha bakhona bengaphezu kwesibalo. Uthe okubaxakayo wukuthi wavumelani ukulethwa esikoleni sabo uma engafuni ngoba manje isikole sisele emuva njengoba singenaye uthisha wesiNgisi. “Isikole sekumele sikhiphe imali sikhokhele umuntu ozobambela lo thisha kodwa yena uyahola. Njalo ngenyanga izincwadi zomholo ziyafika ukukhombisa ukuthi usabhaliswe njengothisha wesikole sethu. Asisazi ukuthi kumele senzenjani. Kuyasixaka ukuthi uMnyango wezeMfundo umkhokhela kanjani umuntu iminyaka eyohlanganisa emithathu engasebenzi? Umuntu uyakwazi yini ukunyamalala emsebenzini kusukela ngoJanuwari 2017 kuze kube yimanje?” kubuza uGumbi. Uveze ukuthi uke wezwa kuthiwa uNksz Ndabandaba ukhala ngozakwabo abamhlukumezayo. “Asinandaba nokuthi kwenzekani. Uma umuntu enenkinga ubika udaba luxazululwe. UMnyango wezeMfundo uhlulekile ukulusebenza lolu daba. Usumbhalele izincwadi zaze zaba mbili umnxusa ukuthi abuyele esikoleni kodwa engakwenzi lokho. Sisola ukuthi umnyango usaba inyunyana kathisha. Into esikhathazeke ngayo yimfundo yezingane zethu. Izingane zisele dengwane azinaye uthisha wesiNgisi,” kusho uGumbi. Umthombo ongaphakathi esikoleni uveze ukuthi uNksz Ndabandaba wayalelwa yinyunyana yakhe iNatu ukuthi abuyele esikoleni sakhe sakudala. Uthe inkinga wukuthi usavela njengothisha wabo ngakho abakwazi ukuthi bafune omunye uthisha ozoqashwa ngokuphelele ukuthi avale isikhala sakhe. Ethintwa uNksz Ndabandaba ukuqinisekisile ukuthi wayalelwa yiNatu ukuthi abuyele esikoleni ayefundisa kuso. “Angikwazi ukuphikisa imiyalelo yenyunyana yami ngoba ngizokhala kubani uma sengihlangabezana nenkinga emsebenzini? Angiholi mahhala. Ngiyasebenza eZibhebhu yize ngibhaliswe njengothisha waseMpilweni,” kusho uNksz Ndabandaba. OnguMengameli weNatu, uMnuz Allen Thompson, uthe asikho isimanga kulolu daba. Uthe kuyenzeka inyunyana imnqabele uthisha uma ekhonjwa kwesinye isikole imithetho ingalandelwanga kahle. “Uthisha akahleli ekhaya kodwa uyasebenza kwesinye isikole. Ukungabi khona kukathisha wesiNgisi kumele kuxazululwe umnyango,” kusho uThompson. Okhulumela uMnyango esifundazweni, uMnuz Kwazi Mthethwa, uthe izinkinga ezifana nalezi ziseqhulwini kungqongqoshe njengoba evakashela izinyunyana muva nje. Uthe izinyunyana kumele zibambisane nomnyango uma uzama ukuxazulula izinkinga ezikoleni. Uthembise ukuthi lolu daba bazolusukumela ngoba akwamukelekile ukuthi abafundi bashode ngothisha. 