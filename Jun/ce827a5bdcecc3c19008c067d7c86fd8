Umholi weDA, uMnuz Mmmusi Maimane, uthe uMengameli usho izinto eziningi azifisayo kodwa ezingeke zize zenzeke “Ayikho le nto eshiwo nguMengameli ukuthi eminyakeni engu-10 ezayo akekho umuntu wakuleli ozolala engadlile, kade uhulumeni aqala ecula iculo lokuthi uzolwa nendlala kodwa namanje iningi labantu lisabulawa ububha,” kusho uMaimane. Umholi we-EFF uMnuz Julius Malema uthe ihlazo leli, uMengameli kumele abe namahloni ngaye. “Ayikho yonke le nto eshiwo nguMengameli, ubezikhulumela ngezinto azicabangayo, akazange asho lutho mayelana nezinqumo ezathathwa engqungqutheleni yaseNasrec,” kusho uMalema. Umholi we-IFP inkosi Mangosuthu Buthelezi uthe lokho okufiswa nguMengameli yinto efiswa yiwo wonke umuntu, inkinga ukuthi zonke lezi zifiso zizofezeka kanjani? “Inkinga enkulu lapha ukuthi sigcina ngokuzikhuluma izinto kodwa umnyakazo ungabikhona ngemuva kokukhuluma,” kusho uButhelezi. UDkt Pieter Greonewald weFFplus uthe uRamaphosa unephupho elihle kodwa elingeke lize lifezeke. UNobhala-jikelele we-ANC, uMnuz Ace Magashule, uthe zonke lezi zinhlelo uMengameli akhuluma ngazo zingazuzeka. Uthe bakholwa ukuthi uMengameli wethule inkulumo enesigqi. “UMengameli ukhulume ngendaba yokuvuselela umnotho, wakhuluma nangendaba yokulwa nobugebengu okuyizinto ezibalulekile, futhi uhambe ezinqumeni okwavunyelwana ngazo eNasrec,” kusho uMagashule. Khonamanjalo, uRamaphosa umemezele ukuthi bazotakula ngoR230 billion, i-Eskom kule minyaka engu-10 ezayo. URamaphosa uthe i-Eskom ibalulekile kakhulu emnothweni wezwe, akumele ivunyelwe ukuthi iwe. “I-Eskom ibhekene nezinkinga zezimali, kumele kube khona esikwenzayo ukuthi siyisize,” kusho uRamaphosa. Uthe kusukela kudala kunenkinga yokunqamuka kukagesi ekuqaleni konyaka, inkulu inqubekela phambili esizuziwe selokhu kusungulwe ithimba ebelakhelwe ukuxazulula le nkinga. URamaphosa uphinde wamemezela ukuthi basazomemezela isikhulu esiphezulu esisha kwa-Eskom ngemuva kokwesula kukaMnuz Phakamani Radebe. 