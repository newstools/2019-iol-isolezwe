OWAYENGUMENGAMELI wakuleli, uMnuz Jacob Zuma, ubhale kwiTwitter ngoLwesine ekhumbuza i-ANC ngezinqumo elafinyelela kuzo mayelana nenkulumo ethinta ibhange ngodla lakuleli, iSouth African Reserve Bank. UZuma ubuze ukuthi sikhona yini isidididi ngalokhu? “Nakhu okuyisikhumbuzo ngezinqumo ezathathwa yi-ANC engqungqutheleni yayo eNasrec,” kusho uZuma. Ube esefaka isithombe saleli qembu nesivumelwano okwafinyelelwa kuso ngebhange ngodla. Ukhuluma kanjena nje uZuma, abaholi bale nhlangano bajikijelana ngamazwi emphakathini ngalolu daba emva kokuthi i-ANC ibe nombuthano wayo, iLekgotla, ngempelasonto. UNobhala Jikelele we-ANC, uMnuz Ace Magashule, utshele abezindaba ngoLwesibili ukuthi i-ANC yathatha isinqumo sokuthi leli bhange lingabhekeli ukwenyuka kwamandla emali kuphela kodwa kumele libhekele nokukhulisa umnotho nokudala amathuba emisebenzi. Oyinhloko ebhekele ukuguquko kwezomnotho kwi-ANC, uMnuz Enoch Godongwana, ugxeke uMagashule ngokukhuluma okungeyikho ngokuxoxwe yisigungu esikhulu. Uthe asikho isivumelwano okufinyelelwe kuso ngoLwesine. URamaphosa ukhiphe isitatimende ngehhovisi le-ANC, wathi ukusebenza kwaleli bhange akukashintshi. NgokukaRamaphosa, kuyisifiso se-ANC ukuthi leli bhange liphathwe wumphakathi. Nakuba kunjalo uthe lokho akuyona into engenzeka ngokukhulu ukushesha. “Siyakuqaphela ukuthi ushintsho lungaba nezindleko ezinkulu. Isimo somnotho wezwe lakithi njengamanje asisihle. Ngeke kube yisu elihle ukwenza ushintsho,” kusho Ramaphosa. UMagashule uphinde waziphikisa kulokho abekade ekushilo, wahambisana nesitatimende esikhishwe yihhovisi le-ANC ngomlomo kaRamaphosa. Selokhu kuqale le nkulumo mpikiswano amandla erandi awa ngendlela eyisimanga.