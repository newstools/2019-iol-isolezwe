UNhantsi ngoLwesithathu uthe ngesikhathi ehlangana noNkk Myeni eThekwini wayenokwesaba wazibona kufanele aqikelele. Emuva kokuthi iSAA imise inkontileka kaR256 million eyayikade inikwe inkampani iBnP Capital, waba nokwesaba ukuthi uNkk Myeni wayezokwenza lokho omunye wabaqondisi uYakhe Kwinana ayemxwayise ngakho. “Izinsuku zakho zibaliwe,” uthe kwasho uKwinana kuyena. Uthe wayekade ezwe ukuthi uNkk Myeni wayezoya eSunnyside, eTshwane, lapho ayezofika khona abhale umbiko ochaka esinye isikhulu. UNkk Myeni kuthiwa wayengahambisani nokuthi kwesulwe isivumelwane senkontileka neBnP Capital futhi kwakunguyena yedwa ekomitini lebhodi owayeseka ukuba iSAA ikhokhe inhlawulo kaR50 million yokukhansela isivumelwane abebesenzile. Isivumelwane neBnP sasulwa emuva kokuba kuvele ukuthi ilayisensi yayo kwi-Financial Services Board (FSB) yayingasasebenzi, babephuciwe yona. I-FSB manje seyayaziwa ngokuthi iFinancial Sector Conduct Authority. “Sasinengcindezi. Kunesikhathi lapho sasizibona khona singaphephile,” kusho uNkk Nhantsi. Uthe wayezitshela ukuthi umsebenzi unzima kodwa ekuhambeni kwesikhathi wabona ukuthi kukhona nokugxambukela kwezepolitiki, nengcindezi evela ezikhulwini zebhodi. Uthe uyakhumbula etshela umyeni wakhe: “Ngangingazi ukuthi ngizifaka entweni enjani ngesikhathi ngithatha umsebenzi eSAA.” Yize ethi wayekhathazekile ngokuphepha kwakhe kodwa abekho abake bamqonda ngqo bamsabisa. Ukuvikele ayekwenza ngesikhathi esasebenza eSAA ethi konke ayekwenza kwakuhambisana nezinkambiso nenkampani yamabhanoyi engeyoMbuso. Uthe ukuzothula kwakhe ubufakazi kwikhomishini ukwenze ukuze abantu babone ukuthi izikhulu eziphezule zeSAA zazinengcindezi engakanani.