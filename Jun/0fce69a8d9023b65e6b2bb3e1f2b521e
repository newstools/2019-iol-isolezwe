Kushone elayizolo abantu bebuzana ukuthi ngabe uNkk Peer ufakelwe ushevu yini? Esitatimendeni esithunyelwe kwabezindaba izolo, uMasipala weTheku uthe ngeke ukwazi ukuqinisekisa ukuthi uNkk Peer udliswe ushevu noma cha. UNkk Peer usole ngokunambitheka kwamanzi awaphuzile izolo wase ephuthunyiswa esibhedlela. “Sizolinda imiphumela yase-laboratory nombiko kadokotela kaNkk Peer ngaphambi kokuphawula okuthile ngalolu daba,” kusho abakwamasipala esitatimendeni. UNkk Peer uphuze lawa manzi emhlanganweni womkhandlu weTheku obuyizolo. Umholi wekhokhasi yeDA kuMasipala weTheku, uNksz Nicole Graham, uthe uSomlomo uMnuz Lekgoa Mapena umemezele ukuthi kunopharafini emanzini omunye umuntu. Emuva kwalokho uNkk Peer uphume esevale umlomo. UNksz Graham uveze ukuthi amakhansela ahambisana neMeya yeTheku emisiwe uNkk Zandile Gumede, abange isixakaxaka engafuni ukuthi kungene imenenja kamasipala uMnuz Sipho Nzuza. “Kuze kwangenelela onogada bakaNzuza ngesikhathi amakhansela emvimba ukuthi angene emhlanganweni,” kusho uNksz Graham. Izolo bekunezigigaba eCity Hall njengoba nabasebenzi bakadoti bebetheleke ngobuningi babo befuna ukuholelwa imali yabo njengoba sekuphele izinyanga ezimbili bengaholile. IMenenja kaMasipala weTheku, uMnuz Sipho Nzuza, isigadwa kakhulu ngoba iwufakazi woMbuso odabeni lwethenda kaR208 million oluzobuyela enkantolo ngo-Agasti 8.