BAKHALA ngokuwa kwebhizinisi labo odokotela abasola umsebenzi othile wasesibhedlela iChurch of Scotland, eMsinga, okuthiwa udayisela osokhemisi nabanye odokotela baseGreytown amaphilisi akulesi sibhedlela ngamanani aphansi. Umthombo ongaphakathi esibhedlela, uthi kunomsebenzi ophethe ekhemisi lesibhedlela osekutholakele ukuthi nguye owenza lo mkhuba. “UDkt Kabwe useyazi ngalokhu. Osokhemisi nodokotela baseGreytown bancinze abaphathi besibhedlela ngokwenzekayo,” kusho umthombo. Kubikwa ukuthi udokotela ophethe esibhedlela iChurch of Scotland, uyena ohambile, washutha nezithombe eziwubufakazi bokuthi ngempela lena yinto eyenzekayo. “Ungakhuluma naye uDkt Kabwe, uyena ongakunikeza izithombe uma uzidinga eziwubufakazi,” kuchaza umthombo. Ethintwa uDt T Kabwe oyiMedical Manager, uqale wathi usazophenya ukuthi ngabe yinto ekhona yini lena. Emva kwamahora ambalwa, ushaye ucingo, wathi yinto lena aseyiphenyile, kanti futhi ayikho. Ngokusho komthombo, akuyona into elula ukuthi uKabwe avume ngoba lokhu kungase kulimaze isithunzi sesibhedlela. “Sebetsheliwe nabasebenzi ukuthi zikhona izintatheli ezizofona, kwathiwa abaphike konke,” kuchaza umthombo. NgoMsombuluko, kubikwa ukuthi kube nomhlangano wabasebenzi basekhemisi lapho kade bexwayiswa khona ngenkinga abangase bangene kuyona uma beqhubeka nokuntshontsha. “Batsheliwe ukuthi obekade ekwenzeka (ukuntshontsha) bekudalwa wukuthi amakhamera alapha ekhemisi abengasebenzi, kodwa sebewalungisile,” usho kanje umthombo. Ngaphandle kokutshontshwa kwamaphilisi, umthombo uthe kunephampu yokuwasha izimoto zasesibhedlela eyantshontshwa, okuyimanje isetshenziswa kwelinye lamagaraji aselokishini eGreytown. “Namafriji ayantshontshwa kulesi sibhedlela ayodayiselwa abathile kwesinye isikhathi baye nawo emizini yabo.” Leli phephandaba liye eGreytown naseChurch of Scotland ngoLwesine. Odokotela okukhulunywe nabo, bavumile ukuthi ukudayiswa kwamaphilisi yinto eyenzekayo kule ndawo. “Yinto endala lena. Size sixabane neziguli ngoba zisibuza ukuthi yisiphi isidingo sokuthi size kubona uma sinikezwa amaphilisi asesibhedlela,” kuvuma omunye wodokotela okukhulunywe nabo kwezinye zezindawo abasebenzela kuzona. Omunye wodokotela uthe iziguli abasebenzisana nazo zikhaliphile ngoba ziyakwazi ukubona umehluko phakathi kwamaphilisi akhishwa wodokotela, nawasezibhedlela ngona anombhalo ohlukile. “Abagcina amabhuku baba nemibuzo uma kukhona amaphilisi okutholakala ukuthi afike ngendlela yokudayiswa abathile abavela esibhedlela,” kuchaza omunye udokotela kule ndawo. Esibhedlela leli phephandaba lehlulekile ukuthola ithuba lokukhuluma nomsolwa. Kuthiwe akekho. Nayizolo eseshayelwa ucingo umsolwa, obambe ucingo uthe akamazi ukuthi uyephi, wathembisa ukuthi uzomfonela amazise ukuthi asithinte. Kuze kwashaya isikhathi sokushicilela umsolwa engazange aphendule ngalezi zinsolo. Okhulumela uMnyango wezeMpilo KwaZulu-Natal, uMnuz Agiza Hlongwane, uthe basazophenya ngalolu daba.