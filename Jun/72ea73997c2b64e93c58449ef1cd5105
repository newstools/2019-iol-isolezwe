ONksz Amanda (24) noNokwanda Luthuli (20), kuthiwa bagcina ukubonakala endaweni ebizwa ngokuthi yiKwaShembe, KwaMashu, ngezithuba zabo 9.30 ekuseni. Umngani wabo uNksz Busisiwe Bhengu obehamba nabo, uthe washiywa yigazi ngesikhathi naye ebizelwa ukuthi agibele kule moto yomlisa abangamazi. Uveze ukuthi babezijabulisa ngeziphuzo ubusuku bonke endaweni yobumnandi enkabeni yeTheku ngaphambi kokudlulela KwaMashu. “Basuka kubo ngoLwesihlanu baya edolobheni, nami ngabajoyina siyozijabulisa. Besihleli nabanye obhuti nesoka likaNokwanda. Kuthe entathakusa sahamba nalabo bhuti saya KwaShembe, nakhona saqhubeka nokuzibusisa. Kuze kwakhanya emnyango, saqala ukufuna imoto ezosiphindisa emakhaya,” echaza. Uthe KwaShembe batholana nomunye umlisa obehamba ngeBMW eluhlaza okwesibhakabhaka, wathi uzobahambisa ekhaya. UNksz Bhengu uthe lo mlisa wayehamba nomunye wesilisa, bobabili angabazi amagama abo. “Ngezwa ngingabathembi labo bhuti, nganqaba ukugibela ngoba bengiqala nokubabona. Kuthe ngisafuna ukuthiphisa uNokwanda no-Amanda, ngabafica sebehleli phakathi emotweni. Bahambe isikhashana babuye bezolanda isikhwama abebesikhohliwe, kwaba ukubagcina kwami ukubabona,” kusho yena. Uthe ubazame ezingcingweni wathola zivaliwe. Uyavuma ukuthi umkhuba wazo lezi zelamani ukuyozijabulisa zingabuyi emakhaya kodwa kuyaqala ukuthi zinyamalale isikhathi eside kangaka. Okumethusayo ukuthi bahamba nabantu abangabazi. Uveza nokuthi laba balisa bakhombisa udlame bafuna nokulwa ngesikhathi yena nomunye umngani bezama ukunqabela uNokwanda no-Amanda ukuthi bagibele. UNkk Sibongile Luthuli onguninakhulu wezelamani, uthe zashonelwa unina. Uthe akanakanga uma abazukulu bakhe bengabuyi ngoba bajwayele ukuhamba bengashongo baye ebumnandini. “Ngibone ukuthi uma ngiqala ngibabheka ngizophuma ngibhekephi ngoba babengashongo ukuthi bayaphi. Sengakhuluma ngakhathala ngalo mkhuba wabo kodwa ngivumile ukuthi kuyovulwa icala,” kusho uNkk Luthuli. Okhulumela amaphoyisa KwaZulu-Natal, uColonel Thembeka Mbele, uthe kuphenywa amacala amabili okunyamalala kwabesifazane aduke KwaMashu.