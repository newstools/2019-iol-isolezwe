Izolo abuholi babalandeli bakaNkk Gumede abavela kuma-zones angu-17 aseThekwini bahlangane nabesifundazwe kuzobhungwa ngodaba lwemeya. Lo mhlangano ububizwe wubuholi besifundazwe emuva kokuthi amakhulu abalandeli bakaNkk Gumede bemashile ngesonto edlule ngenhloso yokuphoqa ukuthi kubuyiswe umholi wabo esikhundleni onikwe ikhefu lenyanga ngemuva kokuboshwa mayelana namacala enkohlakalo nokukhwabanisa athinta ithenda yezigidi yokuqoqwa kukadoti eThekwini. UNkk Gumede ungaphandle ngebheyili kaR50 000. Okhulumela abalandeli bemeya, uMnuz Mzomuhle Dube, uthe bafuna ubuholi besifundazwe busihoxise isinqumo sokunika ikhefu uNkk Gumede ngoba asikho kumthethosisekelo. Uthe kuyabakhathaza ukuthi ubuholi besifundazwe bulokhu buqhubeka nokwenza izinkulumo ezisusa uhlevane njengokuthi ubuholi besifundazwe ngeke buze behlele ngezansi esiphakamisweni samagatsha sokuthi kubuyiswe imeya emsebenzini. “Isinqumo sokunikwa ikhefu kwemeya kumele siguqulwe ngaphandle uma kuwukuthi ubuholi besifundazwe buzonikeza ubufakazi obuzoveza ukuthi lesi sinqumo sikumthethosisekelo.” UMnuz Nhlakanipho Ntombela, oyilungu lobuholi besifundazwe, uthe zimbili izinto akhala ngazo la maqabane, afuna ukuthi kuguqulwe isinqumo sokunikwa ikhefu lenyanga imeya yaseThekwini nokuhlakazwa kobuholi besifunda saseThekwini Siye koshicilela umhlangano usaqhubeka, kungaziwa ukuthi kugcine kuvunyelwene ngani emhlanganweni.