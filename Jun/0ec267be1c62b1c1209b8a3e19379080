Lezi zindaba zivele izolo ngesikhathi Isolezwe libuza ukuthi ugesi ubucinywa yini eNewlands, Morningside, Overport, Parlock, Sherwood, Shallcross, North Beach, Cornubia, Verulam, Westville, Mhlanga, uThongathi, KwaMashu naseKing Shaka International Airport. Izolo abakwa-Eskom bathe bathumele abasebenzi ukuthi bayophenya ukuthi bekwenzekeni esiteshini sayo sikagesi esibizwa nge-Avon. UMnuz Msawakhe Mayisela okhulumela uMasipala weTheku uvumile ukuthi ukucima kukagesi kwenziwe yinkinga ebisesiteshini sakwa-Eskom. “Siyaxolisa kakhulu kwizakhamuzi zeTheku ngokucima kukagesi. Bekuyinkinga yesiteshi sakwa-Eskom. Kushaye * -6.30 ugesi usubuyile ezindaweni eziningi,” kusho uMayisela. Abase-Eskom bathe bazobheka ukuthi bekwenzekeni. Izolo ugesi ubusacimile eHammarsdale. Isolezwe lithole ukuthi abakwa-Eskom bebelungisa isiteshi sabo sikagesi saseMpumalanga ukuqinisekisa ukuthi abantu bayawuthola ugesi. Bathe kubalulekile ukuthi basilungise isiteshi yingakho ugesi ucimile kusuka ngo-5 ekuseni waze wabuya ngo-6 ntambama. Bagqugquzele abantu abangakabuyelwa wugesi ukuthi bathinte umasipala ukuthola ukuthi ngabe kwenzekeni. Izolo ezinye izindawo bezingenawo amanzi kodwa uMasipala weTheku uthe ubungakaziswa ngalokhu kodwa uzothinta uphiko olufanele ukuze uthole ukuthi kwenzekani.