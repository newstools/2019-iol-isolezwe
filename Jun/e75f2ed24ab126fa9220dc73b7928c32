UNksz Mbalenhle Cele (24), ugwazwe owayeyisoka lakhe abese behlukene nalo, okuthiwa wayeseze wafuna nencwadi emvimbela ukuba angasondeli kuye. Isolezwe lithole ukuthi umsolwa ufike kubo kamufi ezofuna ijakhethi yakhe. Kuthiwa ungene endlini wakhipha ummese wavele wabhokoda umufi phambi komndeni wakhe. Unina omncane kamufi uNksz Samke Cele, uthe namanje basashaqekile ngabakubonile kubulawa ilungu lomndeni wabo. “Lo mfana ufike ekhaya wavele wagwaza uMbali wambulala phambi kwethu. Ngeke ngikutshele ukuthi bekwenzenjani ngoba angazi ngaphandle kokuthi uMbali ubesenencwadi yokuvimbela umsolwa ukuba asondele kuye. Ngiyasola ukuthi ubengakwazi ukwamukela ukwaliwa njengoba ubemthumela imiyalezo emsabisa,” kusho uNksz Cele. Uthe ugogo kamufi, oneminyaka engu-70, usale ethukile kakhulu ngenxa yalesi sigameko. “Bekuwusuku lokuzalwa lukagogo kamufi, sizijabulele nje kanti kuzokwenzeka lokhu. Kumthusile kakhulu ukubona umzukulu wakhe ebulawa phambi kwakhe,” kusho uNksz Cele. Uthe yize bengazazi zonke izinkinga ebezibhekene nalaba abese kuphele iminyaka emibili bethandana kodwa umsolwa ubemhlukumeza umufi. Umufi kuthiwa okuningi ubekufihlela umndeni wakhe, baze babona ngoba esemfunela incwadi emvimbayo ukuba engasondeli kuye ngoMashi nonyaka. Okhulumela amaphoyisa KwaZulu-Natal, uCaptain Nqobile Gwala, uthe basathungatha abasolwa. “Amaphoyisa aseNanda aphenya icala lokubulala kulandela ukugwazwa kowesifazane oneminyaka engu-24 eMatikwe. Umsolwa ubalekile, usafunwa amaphoyisa,” kusho yena.