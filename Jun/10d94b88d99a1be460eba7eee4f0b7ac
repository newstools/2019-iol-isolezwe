I-ANC KwaZulu-Natal ithi ifuna ukubona bebanjwa bejeziswa kanzima ababulali belungu layo elike laba yimeya kaMasipala eNdwedwe, uMnuz Maxwell Hadebe (50). UHadebe kuthiwa uthelwe othulini ngenhlamvu amadoda angaziwa amfice esesitolo sakhe kukhona nabathengi izolo. Kuthiwa amadoda afike ngezimoto ezimbili aphinda abaleka ngazo. Kuvela ukuthi isigameko senzeke kungazelele muntu nabathengi basale bethuthumela bebona umuntu ebulawa phambi kwabo. UNobhala we-ANC KwaZulu-Natal uMnuz Mdumiseni Ntuli uthe kube yizindaba ezishaqisayo ukubulawa kukaHadebe njengoba bebengakaze bezwe lutho olusolisayo. ''UBhungane usebenzile kakhulu embuthweni waze wafika ezingeni lokuba wusodolobha nokuyinto ekhombayo ukuthi ubenamagalelo amakhulu. Ubuholi buyafisa ukudlulisa amazwi enduduzo emndenini. Likhona ke ithimba elalethwa esifundazweni ukuzophenya amcala afana nalawa futhi silindele ukuthi lithathe indawo libambe abasolwa,'' kuchaza uNtuli. Uthe kubuhlungu ukubulawa kwakhe ngoba ubematasa esitolo ezamela yena nomndeni wakhe impilo njengoba ubengasekho kuhulumeni. UNtuli uthe ithimba le-ANC lizoya KwaHadebe liholwa wuMnuz Sihle Zikalala onguSihlalo wenhlangano esifundazweni abuye abe nguNdunankulu. Okhulumela amaphoyisa KwaZulu-Natal Â uColonel Thembeka Mbhele ukuqinisekisile ukuthi amaphoyisa afuna uthuli ababulali bakaHadebe. '' Ayikaziwa imbangela yokubulala kodwa kuthiwa udutshulwe ntambama kuyoshaya u-7 esesitolo. Ulimale kabi ekhanda washonela khona lapho kodwa amaphoyisa ayaqhubeka nophenyo ,'' kuchaza uMbhele. Kuvela nokuthi abasolwa bebedubula intululwane yezinhlamvu maqondana nesicabha abasishiye sivavekile. UHadebe ungena ohlwini lwabanye osopolitiki asebebulewe ubuthaphuthaphu KwaZulu-Natal nokudale kuze kuqokwe ithimba eseliqali ukubopha abanye abasolwa emacaleni ehlukene. Kwamanye kuboshwa nabasezikhundleni eziqavile kuyona i-ANC.