KULINDWE uphenyo oluzocacisa kabanzi ngephutha elenzeka lokuholela abasebenzi bakaMasipala wesiFunda Amajuba umholo ongu-1.7 million. “Udaba lwaxoxwa emkhandlwini mhla ka-10 Meyi sathatha isinqumo sokuludlulisela ekomitini lomkhandlu elibheka ukusebenza kwezimali ukuba liphenye,” kusho uNgubane. Leli komiti, iMunicipal Public Accounts Committee (Mpac), lijutshwe ukuba liphenye ngemuva kokuba abasebenzi bophiko lwamanzi bengenele isiteleka samasonto amabili, ebesingekho emthethweni esikhinyabeze umnotho, umphakathi nezikole. Ezinye izinkampani, ikakhulukazi ezase-Utrecht zigcine sezifuna ukuvala zithuthe ngoba zikhala ngokulahlekelwa yimali ngenxa yamanzi. Inkampani eshayeke kakhulu kube ifemu ethunga izingubo zokugqoka ephakela izitolo zakwaWoolworths nezakwa-Edgars eqashe inqwaba yabantu. Kuphinde kwaba isikole i-Utrecht High esigcine sivalwa, kwacelwa nokuba abazali balande izingane ngoba amanzi engekho kwazise abafundi bahlala ngaphakathi. “Isimo lesi esingesihle esithunaze umphakathi wase-Utrecht nowaseDanhauser. Nokho sixoxe nezinhlaka ezimele laba basebenzi, okwenze babuyela emsebenzini. Nokudonsa imali yabo yalo mholo sikumisile, kuze kube kuphothulwa uphenyo,” kusho uNgubane. Uqhube wathi njengoba uphenyo luqhubeka nabasebenzi babuyela emsebenzini. Uveze ukuthi uphenyo balubheke kuyo le nyanga uJuni njengoba iqala. Uthe yilo oluzocacisa ngokuya phambili. Laba basebenzi bangaphansi kwenyunyana, iSamwu ezanywe kaningi yiSolezwe emahhovisi ayo aseNewcastle ukuze kuzwakale ukuphawula kukaMnuz Bafana Buthelezi omele abasebenzi. Kodwa kuze kwashaya isikhathi sokushicilela engatholakali. Laba basebenzi babengaphansi koThukela Water. Ngemuva kwalokho basuswa bafakwa emkhandlwini waseMajuba. Yilapho okuthiwa izinto zonakala khona baholelwa imali efinyelele kuR1.7 million ngephutha. Leli phutha litholwe uMcwaningi-mabhuku okhiphe umyalelo wokuba bayibuyise leyo mali. Abasebenzi bacela ukuba isulwe bangabe besayikhokha. Abasebenzi bebedonselwa esuka kuR18, okusamisiwe njengoba kusazanywa ukuthola isixazululo.