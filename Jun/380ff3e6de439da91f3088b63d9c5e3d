Lokhu kuvele izolo kuvulwa ingqungquthela ebizwa nge-Entrepreneurship Lekgotla ephela ngoLwesihlanu eNkosi Albert Luthuli ICC eThekwini. Le ngqungquthela yenziwe uMnyango wezeMfundo ePhakeme nokuQeqesha neDurban University of Technology (DUT), ukubheka izinselelo ezenza izitshudeni zingakwazi ukuba ngosomabhizinisi. Evula ingqungquthela uSolwazi Thandwa Mthembu onguVice Chancellor eDUT, uthe bathemba ukuthi le ngqungquthela izokwenza abantu bacabange ngenye indlela uma kukhulunywa ngosomabhizinisi. Uthe nabo sebeqalile ukuzibuza imibuzo eminingi ngezifundo abanazo esikhungweni, okungenzeka zingasizi izitshudeni ekuvuleni amathuba omsebenzi eminyakeni ezayo. Uthe kuwo wonke amanyuvesi kumele kubhekwe izindlela zokukhuthaza ukuqalwa kwamabhizinisi. Ugcizelele ukuthi sekumele ibhekwe ngelinye iso indlela okuqeqeshwa ngayo ezikhungweni zemfundo ephakeme. Uthe ukuqeda kwentsha emanyuvesi bese ingawutholi umsebenzi, kwenza zibukeleke phansi izikhungo zemfundo ephakeme. USolwazi Ahmed Bawa oyisikhulu esiphezulu se-Universities SA, uthe sekuyisikhathi sokuthi amanyuvesi azibuze ukuthi angalekelela kanjani ukuthi izitshudeni zibe ngosomabhizinisi. Uthe izitshudeni kumele zazi ukuthi akuzona zonke ezingaba ngosomabhizinisi ngoba kudingeka amasu amasha nolwazi olunzulu. UMnuz Alan Khan onguMqondisi omkhulu wezokuxhumana eDUT, uthe ngeyesithathu le ngqungquthela futhi kuningi esikwenzile ukuvula amehlo ngezikhungo zemfundo ephakeme. Uthe angu-26 amanyuvesi ayingxenye yale ngqungquthela, kulo nyaka okukhona namakolishi. OyiPhini likaMqondisi eMnyangweni weMfundo ePhakeme nezokuQeqesha, uDkt Diane Parker, uthe umnyango ubeke eceleni uR17,5 million ukulekelela iLekgotla iminyaka emithathu. “Sibhekene nesimo somnotho ontengayo kuleli nokushoda kwamathuba omsebenzi. Indlela okufundiswa ngayo emanyuvesi sekumele ishintshe, kukhuthazwe izitshudeni ukuthi zibe ngosomabhizinisi,” echaza. Uthe bazimisele ukuthi kwakheke izikhungo ezisezingeni eliphezulu, ezizohambisana nokufaka umqondo wamabhizinisi. UDkt Parker uthe kumele wonke amanyuvesi abe nesizinda esizosiza labo abafuna ukuqala amabhizinisi. Umbhali wezincwadi nongusomabhizinisi uMnuz GG Alcock, ukhuthaze izitshudeni ukuthi zingawabukeli phansi amabhizinisi amancane. Uthe ziningi izitshudeni ezisemanyuvesi ezifundiswe ngabazali abebedayisa emgwaqweni.