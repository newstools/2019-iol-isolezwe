Amaphoyisa kuthiwa abeyofuna izinkomo zohlobo lweBonsmara ezebiwe eMotzelfontein Farm zayofihlwa ehlathini eThaka. Ngesikhathi kudutshulwa bekukhona nomnikazi wezinkomo naye osinde ngokulambisa. Okhulumela amaphoyisa KwaZulu-Natal, uColonel Thembeka Mbele, uthe izimoto zamaphoyisa zisale zinezimbobo zezinhlamvu kanti inqola ebithwele izinkomo eziyisishiyagalolunye abazitholile kwezingu-14 ezebiwe, icekeleke kubalekwa kwaqhuma insimbi eyisivalo kwasala izinkomo ezine enkundleni. “Amaphoyisa abalekile aphuma kuleli hlathi abelande kulo umhlambi wezinkomo ngoLwesihlanu ebusuku kodwa kusale ezine kulezi eziyisishiyagalolunye abezama ukuphuma nazo. Sikholwa wukuthi laba bantu abebedubula amaphoyisa bangamasela athinteka ekwebiweni kwalezi zinkomo ebeziyolandwa,” kuchaza uColonel Mbele. Uthe baphenya icala lokuzama ukubulala njengoba kungekho oshonile kulesi sigameko kanti bamatasa nophenyo lokwebiwa kwemfuyo. Uveze ukuthi amaphoyisa asinde kulesi sigameko awaseVryheid ophikweni olubhekene nokwebiwa kwemfuyo. Kwenzeka lokhu nje akukapheli ngisho inyanga kubanjwe ezinye izinkomo ezebiwe eVryheid ezitholakale eMahlabathini sezifuywe emzini womuntu. UColonel Mbele uthe izinkomo ezitholwe eMahlabathini zibanjwe ngosizo lwamaphoyisa akhona eVryheid abhekene nokwebiwa kwemfuyo nawezobuNhloli. Amaphoyisa agasela ekuseni kulo muzi azifica zizihlalele esibayeni zisavalelwe. NgoMeyi kulahleke izinkomo ezingu-24 kwelinye lamapulazi aseVryheid kanti kuthe kusenjalo kwatholakala isisu senkomo ehlatshiwe ehlathini laseGluckstadt okukholakala ukuthi bekuyinkomo yokwebiwa.