Udadewabo kaNyawose, uNksz Simangele Nyawose, uthe yize bephatheke kabi ngesihluku umfowabo abulawe ngaso kodwa abamangalanga uma ebulawela esikoleni ngoba ubuthishela bekuwubizo kuye. “Ngiyaxolisa kwaboMnyango wezeMfundo ukuthi kufike isikhathi sikaSbo esesikoleni. Uke waphuma eqhuba ibhizinisi lamatekisi. Ngo-2016 wathi uyawadayisa amatekisi ubuyela esikoleni kodwa uzoba nezinye izinto eceleni. Ngamsiza ngamfunisa isikole wagcina esitholile eMasuku Primary ngoba ubenobizo lokuba wuthisha,” kusho uNksz Nyawose. Uthe akamangali ukuthi emngcwabeni kamfowabo obuseMlazi Cinema izolo bekugcwele ngoba umfowabo ubewumuntu othanda abantu. “Ubeyinono lensizwa, ethanda ukuhlanganisa abantu. Uma kunento emthintayo ubefuna ukuyiqeda manje ilunge. Kuyangithusa ukuthi mhlawumbe bekunomuntu axabene naye wahluleka ukulungisa, wase lowo muntu enza le nto. Singambuka umenzi kodwa uyena ofile, uyena oxakekile lapho ekhona ngoba uSbo uselele,” kusho uNksz Nyawose. UMnuz Kwenzokuhle Magwaza, ongumfowabo kaNyawose, ugqugquzele amaphoyisa ukuthi aqhubeke nokubheka ababulali ngoba kuzobajabulisa bewumndeni uma beboshwa. “Sizophatheka kabi uma ababulali begcina bengatholakalanga ngoba sifuna batholakale nalabo abathume ababulali,” kusho uMagwaza. UNgqongqoshe wezeMfundo KwaZulu-Natal, uMnuz Kwazi Mshengu, uthe bazosebenzisana noMnyango wamaPhoyisa kuzwelonke nowezokuPhepha KwaZulu-Natal ukubheka ukuthi baziqinisa kanjani ezokuphepha ezikoleni. Ucele umphakathi ukuthi nawo uqaphe izikole, uqinisekise ukuthi ingqalasizinda ayidicilelwa phansi. Uveze ukuthi kwezinye izikole ucingo olubiyile lusikiwe okusho ukuthi sekufanele bayolulungisa esikhundleni sokubiyela ezinye izikole. UMnuz Thabani Nyawose, obekhulumela i-ANC, uthe ucwaningo luveza ukuthi * -8% wothisha uyashiya njalo ngonyaka ngenxa yokuthi akuphephile ezikoleni. Ucele umphakathi ukuthi uvikele izikole, othisha nabafundi esho ukuthi izikole kufanele ziphephe. UNyawose ushiye emhlabeni inkosikazi yakhe ezithwele, uNkk Ntobe Nyawose, ayishade ngoNovemba nyakenye nezingane okungashiwongo ukuthi zingaki. Umngcwabo ubuhanjelwe nayilungu le-EFF ePhalamende, uNkk Hlengiwe Mkhaliphi, amakhansela nabaholi beSadtu.