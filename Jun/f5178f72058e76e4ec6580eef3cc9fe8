Lokhu kuvezwe nguMnuz Sipho Hlomuka osanda kuthatha izintambo ekubeni nguNgqongqoshe wezokuBusa ngokuBambisana nezoMdabu KwaZulu-Natal. UHlomuka uthe kuzobaluleka ukuthi abasebenzi bazi ukuthi uma bengenzanga ngendlela kufanele bathathelwe izinyathelo ezinqala. UHlomuka ubekhuluma ngokukhethekile naleli phephandaba echaza ngezinhlelo abanazo njengomnyango ukubhekana nezingqinamba ezibhekene nomasipala nezinye izinhlaka eziphansi kwalo mnyango. “Njengoba silana sikhona ukuze siqinisekise ukuthi abantu bakithi bayazithola izidingongqangi nokuthi banikezwa usizo olusezingeni elifanele,” kusho uHlomuka. Uthe kule nyanga bazoba matasa kakhulu emnyangweni wakhe njengoba benezinhlelo zokwenza imihlangano nezinhlaka ezehlukene ngenhloso yokuthola izingqinamba ezikhona ngaphakathi eminyangweni nakomasipala. Eminye yemihlangano okulindeleke ukuthi babe nayo ngeyezinhlaka zomasipala njengoba ethe kukhona omasipala abangenzi kahle nabathola imibiko engemihle nabangayisebenzisi ngendlela imali abasuke babelwe yona. Uthe kubalulekile kubona njengomnyango ukuthi bangenelele bayibhekisise indaba yalabo masipala ngoba uthe ukungahambi kahle kwezinto kuyona kusho ukuthi amalungu omphakathi awakwazi ukuthola usizo asuke eludinga. Ngaphandle komhlangano neziphathimandla zomasipala, bazophinde bahlangane namakhosi njengoba ethe kubalulekile ukuthi basebenzisane nawo. Uthe sebexoxe nomnyango wezezimali ngohlelo lokusiza omasipala ukuze bathole amacebo okuphatha kahle imali. “Sidinga ukulwa nenkinga yokungasetshenziswa kwemali ngendlela efanele nokumoshwa kwayo ngoba lokhu kuholela ekutheni izidingongqangi zingafinyeleli kubantu,” kusho uHlomuka. Ezinye izinto azibale njengeziseqhulwini ezintweni abazozibheka wudaba olwasusa ukukhuluma lokukhokhelwa kwezinduna. Uthe basalinde ukuthola umbiko ophelele mayelana nalolu daba olumqoka kodwa banesifiso sokuthi basebenzisane namakhosi nezinduna kulona. UHlomuka uthe isabelo mali sabo kufanele sibe sesimeni esifanele ukuze simelane nalolu daba lokukhokheleka kwezinduna. Okunye athe bakubona kubalulekile wukuqinisekisa ukuthi abantu baseKZN ikakhulu ezindaweni ezisemakhaya bayawathola amanzi. Uthe abantu njengoba bebevota nje bakhale kakhulu ngokungabi namanzi nogesi. Uthe bazohlangana nabasebenzi baphinde bahlangane nabezinyunyana ukuze bathole ngezingqinamba abasebenzi ababhekene nazo. Noma uHlomuka eveze ukuthi uzimisele ngokuthi aqinisekise ukuthi umphakathi uthola izinsiza ozidingayo, ukugxekile okwenziwa ngabathile emphakathini uma kuneziteleka njengoba kuba nemibiko yokucekelwa kwengqalasizinda kushiswe izinto ezibalulekile. Unxuse amalungu omphakathi ukuthi akuyeke lokhu wathi kumosha imali okungabe isetshenziselwa ukulethwa kwezinye izinhlelo ezisuke zidingwa wumphakathi.