Inhloko yoPhiko lwezokuThutha kuMasipala weTheku, uMnuz Thami Manyathi, uthe iziteshi eziwu-10, amabhasi awu-22 nabashayeli abawu-38 sebekulungele ukuthutha abantu abasuka eBridge City babayise ePinetown ngoSepthemba. Esitatimendeni esithunyelwe kwabezindaba wuMasipala weTheku, uManyathi uthe ngoJulayi bazohlola amabhasi ukuze kuthi kufika uSepthemba yonke into ibe isimi ngohlelo. Amabhasi eGO! Durban azoqala ukuthutha abantu ngo-4 ekuseni aze agcine ukusebenza ngo-9 ebusuku. “Ukuqeqeshwa kwabashayeli nezinye izinhlaka ezithintekayo kuzoqala maduze ukuze kuthi kufika uSepthemba uhlelo lweGO! Durban luqale ukusebenza. Kuningi okuhle okuza neGO! Durban ngoba imisebenzi yakhona izohlomulisa osomabhizinisi,” kusho uManyathi. Uthe abazofaka izicelo zamathenda kwiGO! Durban kufanele babe nezinkampani eziphethwe wu-40% wabantu abamnyama, * -32% kubona kube ngama-Afrika. U-30% wenkontileka kufanele wenziwe ngabantu bendawo. UManyathi uthe kuzoba namakhamera eCCTV emzileni wamabhasi eGO! Durban nakuzo zonke iziteshi. Uthe amabhasi azoba nama-tracker nobuchwepheshe besimanje. Uthe basebenza ngokuzikhandla ukuqinisekisa ukuthi bayakuthola ukusekwa embonini yamatekisi. USihlalo weSantaco eDurban West, uMnuz Mathula Mkhize, uzwakalise ukudideka ukuthi uMasipala weTheku usukhipha inyanga amabhasi azoqala ngayo ukusebenza. “Siyisifunda okuzosebenza kuso amabhasi eGO! Durban lapho kuthinteka khona ososeshini bethu asiyazi indaba yokuthi amabhasi azoqala ukusebenza ngoSepthemba. Kusenezingxoxo eziqhubekayo phakathi kukamasipala, ososeshini nathi siwubuholi baseDurban West, bekungakashiwo ukuthi abanikazi bomsebenzi bazonxeshezelwa kanjani njengoba sekuthiwa amabhasi ayaqala ukusebenza ngoSepthemba,” kusho uMkhize. Uthe uyacabanga ukuthi umasipala usho izinsuku afisa ukuqala ngazo ngoba akukwazi ukuthi amabhasi aqale ukusebenza osomatekisi abathintekayo bengavumelananga ngalutho. “Kunezinhlelo okufanele sidlule kuzona ngaphambi kokuthi amabhasi aqale ukusebenza, lowo Septhemba oshiwoyo asiwazi. Vele isikhathi sokuqala ukusebenza kwamabhasi sesihlehliswe izikhawu eziningi,” kusho uMkhize. UMnuz Wellington Mkhombe, onguNobhala kusoseshini waseClermont okunqamula kuwo umzila weGO! Durban, uthe bayadideka uma sekukhishwa inyanga yokuqala kwala mabhasi. “Kunezinto uhulumeni abesithembise zona, besisalindele ukuthi azifeze ngaphambi kokuthi amemezele usuku lokusebenza kwamabhasi eGO! Durban. Asiyazi indaba yokuthi amabhasi azoqala ukusebenza ngoba sisalinde ukudlula ezingxoxweni nokuthi kufezwe izithembiso zethu,” kusho uMkhombe. UMnuz Clement Doncabe, onguNobhala wenhlangano yabashayeli bamatekisi iQina Mshayeli, ukhale ngokuthi bazolanda abashayeli bakoClermont nakoPinetown ngoba amabhasi eGO! Durban ahamba kulo mzila. Uthe abekho abashayeli bamatekisi asebeqashiwe kulesi sibalo esesimenyezeliwe. “Siwucelile umhlangano noManyathi ngoba abafowethu bazolamba ngenxa yeGO! Durban. Sisazobuyela kuyena njengoba ethi amabhasi azoqala ukusebenza ngoSepthemba,” kusho uDoncabe.