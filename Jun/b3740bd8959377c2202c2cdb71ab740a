UShange ubhekene namacala amane okungamabili okudlwengula, elilodwa lokunukubeza ngocansi nelinye lokuthumba. Usolwa ngokuthi wagila le mikhuba emantombazaneni akhonza ebandleni lakhe, ayeneminyaka ephakathi kuka-4 no-18, kusukela ngo-2014 kwaze kwaba nguNovemba 2018. IMantshi, uBusisiwe Mkhulisi, ithe imkhulula ngebheyili umfundisi ngenxa yokuthi ukwaze ukuveza ubufakazi obungavamile. Ithe isachaza imantshi, amalungu ebandla aphuma elandelana, ekikiza. NoShange ubelokhu emoyizela. Imantshi ithe uShange wanqatshelwa ibheyili ekuqaleni ngenxa yokuthi umseshi wecala, uSergeant Nomathemba Khwela, wayedalule ukuthi kunamalungu omphakathi adinwe kabi ngesenzo sakhe kangangoba ayebhikishela ukuthi aze angadedelwa ngebheyili ngoba kuzoba nezinxushunxushu emphakathini. “Kwabuye kwavela ukuthi ummangalelwa wathatha elinye ilungu lebandla waya komunye ummangali beyomnxenxa ukuba asule icala,” kusho uMkhulisi. Imantshi ithe okwenze uShange wathola ibheyili wukuthi uKhwela uthe sekuthulekile emphakathini futhi uShange akaphindanga waphazamisa uphenyo lwamaphoyisa. Eqhuba uMkhulisi uthe inkantolo ibuye yacubungulisisa ukuthi uShange ubesegqunywe esitokisini saseWestville kusukela ngoNovemba 15, okusho ukuthi ubesebhadle esitokisini izinyanga eziyisikhombisa. Ubuye wakugcizelela ukuthi ubufakazi obuthulwe wuKhwela nomseshi obembambele, uSergeant Thokozani Mokolong, buthe ngamalungu ebandla nawomphakathi abefakela abamangali abathathu ingcindezi yokuba basule amacala, hhayi ummangali. IMantshi ithe uShange kuzofanele abuyele enkantolo ngoJulayi 11 esezokuzwa ukuthi icala lakhe lizoqulwa nini futhi kuyiphi inkantolo yesifunda. Ibuye yamdonsa ngendlebe ukuthi aze angalokothi axhumane nofakazi boMbuso ngoba kuyokwenza ibheyili yakhe ihoxiswe. Yize uMshushisi uP. Naidoo abeshaya phansi ngonyawo kodwa ummeli kaShange, * -Advocate Siseko Madikizela, uthe kufanele ummangalelwa adedelwe ngebheyili ngenxa yokuthi abamangali abathathu sebewahoxisile amacala futhi nemibhikisho ayisekho.