Lokhu kuvezwe nguNgqongqoshe, uMnuz Kwazi Mshengu, othe lutho amabhonasi uma izinga lokuphasa * -matric lingafinyelelanga kwabazibekele lona. Kulo nyaka abomnyango bazibekele ukuthi izinga lokuphasa kuleli lizonyuka lifinyelele ku-80%. “Imiphumela ka-matric ayisona isibopho sothisha kuphela kodwa iyisibopho sethu sonke. Uma kungukuthi asifinyeleli ezingeni elibekiwe, azikhali mabhonasi,” kusho uMshengu. Uthe uma izincwadi zingathengwa ngesikhathi, ingafakwa nangesikhathi imali yezikole awukho umlingo ongenzeka emiphumeleni. UMshengu ubuye wanxusa iSadtu ukuthi izinhlanze ezinsolweni zokuthi idayisa izikhala zothisha. “Kumele inyunyana izihlanze kulo mkhuba odumile ngoba uma kuke kwavela ukuthi kudayiswa izikhala into efika ezingqondweni zabantu ngukuthi yiSadtu edayisa izikhala. Kufana nokuthi njalo uma kukhona isikhulu sikahulumeni esenze into engalungile, kuthiwa nawu uhulumeni we-ANC ukhohlakele. Ngisho nabaholi be-ANC sebahamba bevuma ukuthi bazoyilungisa inkohlakalo ngoba yinto esihlala iduma ezingqondweni zabo,” kusho uMshengu engqungqutheleni yeSadtu esongwa namuhla eThekwini. Uthe bahlinzeka abafundi ngokudla namaqakelo ezikoleni ngoba bengafuni ukuthi balambe noma amantombazane angayi esikoleni ngoba esezinsukwini zawo. “Umnyango akuwona owokwakha izimpunyela zosomabhizinisi. Owokusiza izingane ukuze zidle zingafundi zilambile noma zingalovi ikakhulu amantombazane ngoba esezinsukwini zawo. Asifuni kwebiwe imali ezinhlelweni zomnyango ngoba umnyango owokusiza abafundi.” Imali eya ezikoleni kumele ikhokhwe ngesikhathi ukuze izikole zikwazi ukusebenza. Unxuse iSadtu ukuthi ikhiqize abafundi abadingwa abazohambisana nemikhakha ehlukene nobuchwepheshe besimanje. USihlalo weSadtu, uMnuz Phumlani Duma, uthe kumele kufundiswe othisha ngokuphatha ngendlela imali yama-norms and standards. Uthe le mali ibekelwe izinhlelo ezithile wathi akumele isetshenziselwe into engafanele ngoba othisha babekwa amacala. “Siyacela emnyangweni ukuthi usicabangele uma sisebenza ngamaholidi ethu. Asingabekwa amacala siquliswe ngoba singasebenzanga ngamaholidi ngoba sisuke sivolontiya asiholi ngalokho. Uma umnyango ufuna ukusiqulisa kumele usikhokhele ngokusebenza ngamaholidi ngoba yisikhathi sethu sokuphumula,” kusho uDuma. Uthe kumele yesekwe ikhomishini ephenya ngokulawulwa koMbuso yidlanzana.