URamaphosa uthe ezinye zezinto abazozenza ngeke zanelise wonke umuntu. “Umnotho awukhuli ngakho ngeke sikwazi ukwenza yonke into ngesikhathi esisodwa. Sizogxila ezintweni eziyisikhombisa okuwukuguqula umnotho - ezemfundo, amakhono, ezempilo, ukwakha amathuba omsebenzi, izinhlelo zokuthuthukisa izindawo ezihlala abantu, ukuphepha komphakathi nokuthuthukisa izwe.” Uthe eminyakeni engu-10 ezayo bazolwa nendlala, ukungalingani, ukungasebenzi bese bekhulisa umnotho ngoba isibalo sabantu siyakhula. Bakha izinhlelo zokuthi kuthuthukiswe izimboni ezifana nezendwangu, igesi, amakhemikhali, iplastiki neyensimbi. “Sizokwandisa umkhakha wezolimo nowezimayini. Sizogxila ekuthuthukiseni amabhizinisi amancane emadolobheni, emalokishini nasemakhaya.” Uthe bafuna ukuthi ngo-2030 kube nabavakashi abawu-21 million. “Njengoba saba nengqungquthela eyaletha uR300 billion yezokutshalwa kwemali, zinguR250 billion izinhlelo eseziqalile. Sizoba nenye ingqungquthela yezokutshalwa kwemali ngoNovemba 5 kuya kuNovemba 7 .” Uthe umkhakha ozimele uzibophezele ekutheni uzotshala uR840 billion ezinhlelweni eziwu-43 eminxeni ewu-19 kanti lokhu kuzokwakha amathuba omsebenzi awu-155 000 eminyakeni emihlanu ezayo. Babeke uR100 billion wesikhwama sengqalasizinda. Lesi sikhwama sizolawulwa yiDevelopment Bank of Southern Africa, emnyangweni wezemisebenzi kahulumeni nengqalasizinda. Umemezele ukuthi kunoR3.9 billion obekwe kwiLand Bank ukuze kwesekwe abalimi abamnyama. Izinkampani eziningi seziqala ukukhokha ngendlela ukuhambisana nezinkambiso ze-minimum wage esibekhona izinyanga eziyithupha. “Ikhomishini yeNational Minimum Wage izophothula ucwaningo ngokuthi i-minimum wage ibe nomthelela ongakanani endabeni yemisebenzi, ukuqeda indlala nokungalingani kweholo. Silinde umbiko ekupheleni kukaSepthemba.” Uthe ukwehlisa ukubiza kwe-data ngenye yezinto abazisukumelile emuva kokuthi intsha ikhala ngokumba eqolo kwayo. Bathole umbiko wekomiti elibhekele indaba yomhlaba wathi kuzokhishwa umhlaba ukuze abantu bakwazi ukwakha ngoba bafuna kube nedolobha elisha ngoba baningi abantu abazobe sebehlala emadolobheni ngo-2030.