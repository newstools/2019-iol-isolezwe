KUGXABHA izisu kothisha basezikoleni zaKwaMaphumulo njengoba uNgqongqoshe omusha woMnyango wezeMfundo KwaZulu-Natal, uMnuz Kwazi Mshengu, ethe uzowuqeda lo mkhuba wabo wokuzitika ngocansi nezingane zesikole. Othisha bakulezi zikole kuvela ukuthi bazitika ngezingane isidana, baze bathengele imindeni yazo amagilosa. Babuye bazishaye isifuba ngalo mkhuba njengoba asebelale nazo bezibiza ngamakati. Engxoxweni abe nayo naleli phephandaba kade eyovula isikhungo sezemfundo esifundisa ngezinto ezahlukene eDurban Girls High School, eGlenwood eThekwini izolo, uMshengu uthe lolu daba luseqhulwini ezinhlelweni zakhe njengoba ethe engena nje, wayetshelwa ngalo. “Sithinteke kakhulu njengomnyango ngothisha okuthiwa benza lokhu. Imizamo yokuthi bazama ukumboza lolu daba ngokuxhumana nabazali bezingane, ngeke ibasize ngalutho,” kusho uMshengu. Uthe bazokwenza ucwaningo lwabo futhi indlela abazolwenza ngayo luzovundulula yonke inkohlakalo eyenziwa wothisha ezikoleni zakule ndawo. NgokukaMshengu, ngeke basho ukuthi bazoluphothula nini uphenyo lwabo. Kodwa imiphumela yalo izokwaziswa abezindaba. UMshengu ukhuluma kanjena nje umthombo opotshozele leli phephandaba lolu daba, uthe kuyimanje othisha bahambela imindeni yabafundi ababakhulelisile, bazama ukubavala imilomo selokhu kuphume lolu daba. “Abanye babo bayafona besemsebenzi bafonela omama nogogo bamantombazane bebatshela ukuthi bangathi vu uma sekukhona abazokwenza uphenyo,” kusho umthombo. FUNDA: Othisha bancintisana ngokulala nabafundi Ngokomthombo, abanye othisha abasolwa ngokwenza lokhu, sebenikeze abazali babafundi izimali ngenhloso yokubavala imilomo. Umkhandlu obhekele ukuziphatha kothisha, iSouth African Council for Educators (SACE), nawo ukugcizelele ukuthi uzojuba abaphenyi bawo ukuyophenya ngalezi zinsolo. UMnuz Themba Ndhlovu okhulumela lo mkhandlu, uthe okubuhlungu kakhulu ngalolu daba, ukuthi abazali bezingane kuthiwe bayasamukela lesi senzo. “Sizodinga abazali ukuthi kube yibona ababa ngofakazi uma sesiphenya ngalolu daba,” kusho uNdhlovu. Uthe inselelo enkulu ababhekana nayo uma sebenza uphenyo lwabo, abazali abangafuni ukuphumela obala babambisane nabo. Omunye umthombo uveze ukuthi kunomndeni osanda kuhlasela omunye wothisha kwesinye sezikole kule ndawo, owayethembise ukuthi uzokhokhela ukukhulelisa indodakazi yawo kodwa wangasigcina isethembiso. Leli phephandaba libikile ngalolu daba ngeledlule.