KUSHONE abantu abane kwathi abayisishiyagalombili balimala ngesikhathi iveni ebebegibele kuyo igingqika emgwaqweni uR40 eduze kwaseHazyview eMpumalanga namhlanje ekuseni. Okhulumela i-ER24, uMnuz Russel Meiring, uthe bafike endaweni yesigameko ngezithuba ngo-8.10 ekuseni bafica iveni ilele ibheke phezulu eceleni komgwaqo. “Abasebenzi akade begibele ngemuva bona batholakale becakazekile. Iziphathimandla ziqale lapho ukuvala umgwaqo futhi abezimo eziphuthumayo banyanga abalimele,” kusho isitatimende esithunyelelwe abezindaba nguMeiring. Kuhlolwa indawo, abezimo eziphuthumayo bathole ukuthi amadoda amathathu alimale kabi. “Akukho obekungenziwa kuwo ngoba abengasekho emhlabeni. “Amanye amadoda amathathu atholwe esesimweni esibucayi ngesikhathi abangu-16 bathola imihuzukwana. Ebebelimele kakhulu baphuthunyuswe esibhedlela sendawo ngendiza enophephela emhlane. Ngebhadi isiguli ebesilimele kabi sithe uma sifika esibhedlela sadlula emhlabeni,” kusho uMeiring. Kuze kwashaya isikhathi sokushicilela eminye imininingwane ngengozi ingakatholakali kodwa amaphoyisa abesendaweni yesigameko, ephenya kabanzi.