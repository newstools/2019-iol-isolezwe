Lokhu kushiwo uNgqongqoshe wezokuThutha KwaZulu-Natal, uMnuz Mxolisi Kaunda, ngesikhathi evakashele esikhungweni sokukhishwa kwamalayisensi okushayela eRossburgh ngoLwesithathu. Uthe uMnyango wezokuThutha unenqwaba yezinhlelo zokubamba abasebenzi abagwazisayo. Uthe umnyango ufuna ukukhipha wonke amazambane abolile ezikhungweni ezikhipha amalayisensi okushayela. Ekhuluma ngesikhathi evakashele lesi sikhungo kungazelelwe uthe: “Kukhona asebeboshiwe, izikhungo ezimbili ezikhipha amalayisensi sizivalile,” kusho yena. Ubuye wanxusa amalungu omphakathi wathi angalokothi agwazele izincwadi zokushayela kunalokho awabike izigilamkhuba ezingabasebenzi ezifuna ukugwazelwa. “Ukugwazelwa nenkohlakalo kunganqotshwa uma kuba nokusebenzisana kuhulumeni nomphakathi,” kusho yena. UKaunda, obehambisana nenhloko yomnyango uMnuz Sibusiso Gumbi, ukhulume nabashayeli bezimoto abebeshaye ujenge bezovuselela izimvume zokushayela. Abanye abathe bafike kulesi sikhungo ngo-8 ekuseni kuze kwashaya * -1 ntambama besame kolayini. Ngesikhathi uKaunda esakhuluma nabashayeli ebebemi kulayini amakhompyutha avele ajama kwama ukusebenza. UMnuz Simi Sheoraton (51) uthe ufike kulesi sikhungo ngo-9.30 ezovuselela imvume yokushayela. “Ngijabule kakhulu ukuthi kufike ungqongqoshe wazibonela ukuthi kusetshenzwa kanjani kulesi sikhungo. Ufika ujoyine umugqa ushuduze uze ufike ekugcineni, uma uwuqeda ungenela komunye uyokhokha,” ezikhalela. Omunye umshayeli obekhathazekile, uNkk Sarah Jones, uthe sekungokwesibili ebuyela kulesi sikhungo afike kuthiwa amakhompyutha awasebenzi. Uqhube wathi ukholwa wukuthi abantu abadala kumele basizwe kuqala bangami kolayini abade. UKaunda uthembise abashayeli bezimoto abebezovuselela izimvume zabo kwajama amakhompyutha bengakasizakali ukuthi amafomu abo azobekwa eceleni ukuze uma bebuya bangaqali phansi babambe ulayini. Uthe umnyango uzolwenza uhlelo lokubhekela abadala abahola impesheni nabakhubazekile. Uthe okunye okwenziwa wumnyango wukuthi babheke ukuthi imishini engasetshenziswa umuntu engaphakathi kule sikhungo ngeke yini ibe yimpendulo yokunciphisa olayini abade ezikhungweni zamalayisensi.