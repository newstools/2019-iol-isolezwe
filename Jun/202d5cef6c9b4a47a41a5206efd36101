Iphoyisa elinguConstable kuthiwa liboshwe ozakwabo ngemuva kokuba unogada owayesebenza ngosuku lwesigameko evule icala emaphoyiseni. “Bafike ngemoto eyiveni bebaningana basabisa unogada bathi akalale phansi maqede bathatha isiphehlu ebesizofakelwa umphakathi waseNtshenteka ukuze uthole ugesi. Ubengaqali ngoba kade eganga kodwa engabanjwa. Kulokhu kumshele ngoba ugcine ebanjiwe nabangani bakhe aganga nabo. Okubuhlungu wukuthi amaphoyisa ambophile asenkingeni yokusatshiswa yizinkabi okukholakala ukuthi zisebenza naye,” kusho umthombo ocele ukungadalulwa. Uthe okubuhlungu ukuthi umphakathi ubhikisha njalo ukhala ngokuthi ugesi awunawo kodwa sekuthi uma uhlelo lwawo sekumele luqale, sekwebiwa ingqalasizinda. Elinye iphoyisa elicele ukungadalulwa lithe yize sebethuka izanya kodwa inkulu injabulo esiteshini ngokuboshwa kwaleli phoyisa. “Besihlale sibukwa kabi wumphakathi kuthiwa amaphoyisa aseVryheid angamasela asebenza nezigebengu. Nokho lokhu okwenzekile kufakazele lokho kanti esikujabulelayo wukuthi ukuboshwa kwakhe kuhambisana nekhwelo likaNgqongqoshe uMxolisi Kaunda lokuba kukhishwe amazambane abolile embuthweni,” kusho iphoyisa. Kuvezwe nokuthi umsolwa kukaningi enukwa nangokubamba inkunzi kuhlonyiwe kodwa bengenakho okubambekayo ukuze aboshwe. Okhulumela amaphoyisa KwaZulu-Natal, uLt Colonel Thulani Zwane, uthe isigameko senzeke ngeledlule. “Abasolwa abahlanu bafike ngo-11 ebusuku eNtshenteka, balalisa phansi unogada. Bathathe i-transformer maqede babaleka ngemoto yabo. Unogada ukwazile ukuvula icala,” kusho uZwane. Iphoyisa nelisolwa nabo abane kuthiwa liboshwe ngoMsombuluko lavela enkantolo ngoLwesibili lanqatshelwa ibheyili. Uthe mayelana nokusatshiswa kwamaphoyisa aphenya icala usazobheka ukuthi ngabe kukhona yini icala elivuliwe ukuze akwazi ukuqinisekisa. Icala kuthiwa selidluliselwe ophikweni lwamaphoyisa aphenya ngobugebengu obuhleliwe.