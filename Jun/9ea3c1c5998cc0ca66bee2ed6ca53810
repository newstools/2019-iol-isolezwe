I-DA ibhalele uSomlomo ifuna kuqalwe uhlelo lokususa u-Adv Mkhwebane ngesinqumo sakhe ngodaba oluthinta ipulazi iVrede Dairy. Leli qembu lithe akakulungele ukuthi abe kulesi sikhundla njengoba inkantolo, iNorth Gauteng, yanquma ukuthi umbiko wakhe ngaleli pulazi wawungekho emthethweni ngakho kumele uthathwe njengento engekho. UNksz Modise uthe: “Anginambono ngalolu daba yingakho ngidlulisela udaba kubantu abafanele abazobuka izincomo. Siyiphendulile iDA njengoba uSotswebhu wayo esibhalele efuna ukuthi kuqale izinhlelo zokususa uMvikeli woMphakathi.” Abalimi abangu-100 abasafufusa bathenjiswa ukuthi bazonikwa izinkomo ezinhlanu emunye ukuze bafukulwe eFree State kodwa kwangenzeka. Imibiko ithi enye imali ebalelwa kuR30 million eyayihlose ukwenza lo msebenzi yakhokhelwa umndeni wakwaGupta kanti kuthiwa enye yasetshenziselwa ukukhokhela umshado walo mndeni owasuseSun City. IPhalamende lithe ikomiti lezobulungiswa like layibheka indaba yokuthi kukhishwe uMvikeli woMphakathi phambilini kodwa leli komiti laphakamisa ukuthi iPhalamende kumele lingaseseki isiphakamiso esifuze lesi ngoba kwakuseva. Khonamanjalo iPhalamende selimemezele ukuthi inkulumo ebhekiswe esizweni kaMengameli Cyril Ramaphosa izoba ngoJuni 20. Le nkulumo iba khona minyaka yonke uma kuvulwa iPhalamende kanti kulo nyaka zizoba zimbili njengoba eyangoJuni kuzoba eyokuqala ihlandla lesithupha likahulumeni wentando yabantu. Ngelanga okuthulwa ngalo le nkulumo kusuke kuvulwa nePhalamende lapho okusuke kukhona amajaji, osomlomo bezishayamthetho, ongqongqoshe amalungu ePhalamende nawomkhandlu wezifundazwe njengoba kusuke kuhlangene zombili lezi zindlu. Ngemuva kwenkulumo kaMengameli kulandela ukuvulwa kwezishayamthetho zezifundazwe nezinkulumo ezibhekiswa ezifundazweni.