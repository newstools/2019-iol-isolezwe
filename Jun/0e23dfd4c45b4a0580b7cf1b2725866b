UMnuz Nkosinathi Nqayi (35) oqapha iMeya uMnuz Themba Njilo, kuthiwa uboshwe yithimba eliphenya ngokubulawa kosopolitiki esemzini wemeya ayigadayo eMgungundlovu. Umthombo ozikhininda zonke uthi, uNqayi ubhadanywe ephethe izinhlamvu ezine zesibhamu esikhulu nevolovolo, okuthiwa kufanele achazele inkantolo ukuthi kuyisima kanjani ngoba akukho emthethweni. IMeya uNjilo ithe udaba lukaNqayi lusezandleni zethimba lezomthetho kumasipala ukuze licabe indlela eya phambili ukuthi kuzomiswa kanjani. ‘’UNqayi uyashushiswa ngokomthetho wezwe futhi umqashi akanalo iqhaza alibambayo ohlelweni olunjalo. Ngasohlangothini lomqashi, kuzobukwa ukuthi umthetho wokuqondiswa ubugwegwe uthi asimise kanjani ngalolu daba. Kuzothathwa isinyathelo esifanele emuva kokucubungula kahle,’’ kusho uNjilo. Ugcizelele ukuthi akafuni ukungena agamanxe kulolu daba kodwa welulekwa yithimba lezomthetho. Uveze nokuthi ithimba akhuluma ngalo elangaphakathi kumasipala, abaqokanga abameli abazimele ngoba basemkhankasweni wokonga izimali. UNjilo uthe kunzima nokulawula ukuthi umqaphi usuke enzani ngesikhathi sakhe uma engekho emsebenzini. Uthe ithimba lezomthetho kufanele linikwe ithuba lenze umsebenzi walo kahle, bese liyasho ukuthi iyiphi indlela engcono yokusingatha udaba. UNqayi uboshwa nje uvele ufunwa ngelinye icala lokubulala uMnuz Lungisani Mnguni okuthiwa wabulawa eLion Park eMgungundlovu. UNqayi uvelile eNkantolo eNkulu eMgungundlovu ngecala lesibhamu nezinhlamvu waphinda wavela eNkantolo yeMantshi yaseCamperdown ngecala lokubulala. Kulindeleke ukuthi abuyele enkantolo kuleli sonto eliqala kusasa, esezofaka isicelo sebheyili.