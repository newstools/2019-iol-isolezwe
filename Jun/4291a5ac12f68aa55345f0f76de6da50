UNksz Nkomo ubeyilungu leqembu isikhathi eside, emele iqembu ePhalamende futhi eyilungu lesigungu esiphezulu esithatha izinqumo iNational Council. Okhulumela i-IFP uMnuz Mkhuleko Hlengwa, uthe uNksz Nkomo uqokelwe ukuba nguNobhala jikelele engqungqutheleni yango-2012. Uthe ubezikhandla emsebenzini wakhe engomunye wabantu abebenamava eqenjini. “UNksz Nkomo uke wamela i-IFP esiShayamthetho saseGauteng, lapho ayengusihlalo wekomiti elibhekele ukusebenza kwezimali. Ngo-2013 i-IFP imjube ePhalamende ihlandla lakhe eliphele ngaphambi kokhetho lwangenyanga edlule.” Uthe ePhalamende ubeyilungu lekomiti lezimali, elezasekhaya nelezokuvakasha. Ngenxa yokugula uNksz Nkomo wehlile ekubeni nguNobhala jikelele ngoJanuwari kulo nyaka ngenhloso yokwelashwa neqembu liqhubeke nokugxila okhethweni. “Besethemba ukuthi uzobuya eseluleme aqhubeke asebenzele abantu bakuleli,” kusho uHlengwa. UNksz Nkomo ongumhlengikazi, wayemele i-IFP esikhundleni sokuba nguNdunankulu eGauteng ngo-1999. Uke waba nguNobhala wophiko lwabesifazane lwe-IFP eGauteng, waba nayi-Publicity Secretary yophiko lwabesifazane ngaphambi kokuba nguNobhala jikelele. Ushiye indodakazi, unina nabafowabo abane. Amalungiselelo omngcwabo azomenyezelwa uma sekuphothulwe zonke izinhlelo nomndeni.