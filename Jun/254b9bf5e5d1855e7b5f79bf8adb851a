Okhulumela amaphoyisa KwaZulu-Natal, uCapt Nqobile Gwala, uthe sebethole imibiko eminingi yokushiswa kwamaloli eCato Ridge, emgwaqweni uR103 noN3, eDalton, eMountain Rise, eBayhead naseMooi River. “Sithole imibiko yokuhlaselwa kwabashayeli bamaloli nokushiswa kwamaloli amabili izolo entathakusa kodwa akekho umuntu olimalile kulezo zigameko. Siyakugxeka lokhu ngoba kubeka impilo yabanye abashayeli engcupheni. Okwamanje kunethimba elihlanganisa ulwazi mayelana nazo zonke izigameko ezibikiwe ukuze kuzobanjwa abasolwa,” kusho uCapt Gwala. Ukushiswa kwamaloli kusuke ekuqaleni kwalo nyaka ngenxa yokungathokozi kwabantu ababesola abaqashi ngokubakhipha inyumbazane ngokuthi baqashe abantu bamazwe angaphandle. Okhulumela amaphoyisa omgwaqo, uNkk Zinhle Mngomezulu, uthe bakholwa wukuthi amaloli amabili ashiswe ngamabhomu kaphethroli. “La maloli abethwele upharafini. Kukholakala ukuthi ahlaselwe ngabantu abangaziwa esendleleni eya eGoli,” kusho uNkk Mngomezulu. “Siyazama ukusebenza ukulawula lobu bugebengu kodwa izigilamkhuba zinenye indlela ezihlela ngayo ubugebengu ngoba kubukeka sengathi bayazi ukuthi abashayeli bamaloli bakuphi ngasiphi sikhathi kodwa sizoqhubeka siqaphe imigwaqo,” kusho uNkk Mngomezulu. Imibiko yalezi zigameko zokushiswa kwamaloli yakamuva ingaphezu kuka-15 kanti ezinye izindawo ezithintekayo uMgungundlovu, Pinetown, Manzimtoti naseMtshezi. Usinde ngokulambisa omunye umshayeli weloli njengoba ngoLwesihlanu kubikwe ukuthi abasolwa badubule bebhekise kuye base bashisa iloli abelishayela edlula eNtshangwe ebheke ngaseMgungundlovu. Lo wesilisa uphuthunyiswe esibhedlela ngemuva kokulimala. Kuthiwa lesi sigameko senzeka ngemuva kwehora lokuqala entathakusa. UNkk Mngomezulu uthe yize kunemibiko eminingi yezigameko zokushiswa kwamaloli engaphezu kuka-15 kodwa lokho ngeke akuqinisekise. UNgqongqoshe wezokuThutha uMnuz Fikile Mbalula ekhuluma nabesiteshi sezindaba kuthelevishini i-eNCA uthe uhlela ukufika eThekwini ukuzobhekana nodaba lokushiswa kwamaloli. “Abalelwa ku-17 amaloli aseshisiwe eThekwini. Njengamanje sinekomidi elifaka noNgqongqoshe wamaPhoyisa elizosebenza ukulwa nalobu bugebengu,” kusho uMbalula. UCapt Gwala uthe ithimba lamaphoyisa seliluqalile uphenyo. “Sesiqinise ukusebenza kulezi ndawo ezikhahlanyezwe yilobu bugebengu, siyathemba ukuthi abasolwa bazobanjwa maduze. Sicela uma kukhona ongaba nolwazi mayelana nabasolwa abashisa amaloli ashayele amaphoyisa ku-08600 10111,” kusho uCapt Gwala.