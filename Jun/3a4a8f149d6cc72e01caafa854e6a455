UNksz Hlengiwe Maduna (24) waKwaGcwensa eMbo eHillcrest, ngaphandle kwaseThekwini, ukhulume neSolezwe izolo wathi kusenzima ukuba akhulume ngalesi sigameko njengoba kushone izingane zakhe ezine, uMbalenhle (7), Zamokuhle (4), Zemvelo (2) noKhethukuthula (1) ngeSonto ebusuku. Unina walezi zingane uthe usagcinwe esikhungweni sezenhlalakahle eHillcrest njengoba kusenzima ukubhekana nokwenzekile. “Angikho esimeni esikahle ukuba ngikhulume ngoba ngibuhlungu kakhulu ngokushonelwa izingane zami. Bengisaye esokeni lami imizuzwana nje ngabuya sezishile izingane zami. Kunzima ukubhekana nalesi simo, angikwazi ngempela ukukhuluma,” kusho uNksz Maduna ngamafuphi. Uthe yize esezwile ukuthi uyise wezingane zakhe, uMnuz Zamani Thwala ufuna aboshwe ngokushiya izingane zodwa, ngokwakhe uthe ubengakamtsheli lokho usezwa abantu bemxoxela ukuthi usho kanjalo. UThwala ukhulume neSolezwe ngoMsombuluko ngalesi sigameko wathi ufuna amaphoyisa ukuthi enze ubulungiswa ngokuthi abophe unina wezingane zakhe ngokuba budedengu, ngokushiya izingane zodwa. Unina wezingane uthe lokhu okwenzekile ubengakuhlosile njengoba izingane zakhe ubezithanda. Unina wezingane utshele Isolezwe ukuthi uyakuthola ukwesekwa umndeni wakhe njengoba ebhekene nalesi simo futhi bayafika bezombona lapho ehlezi khona okwamanje. Umlilo bekungakaziwa ukuthi uqalwe yini endlini obekulele kuyo lezi zingane. Isolezwe lithole ukuthi bekuvalwe iminyango yomibili ephumela ngaphandle, izingane zangakwazi ukuphuma. Kuthiwa zitholwe zimbondelene emuva kwesicabha sezishonile zonke. Uphenyo lwamaphoyisa ngalesi sigameko, luyaqhubeka.