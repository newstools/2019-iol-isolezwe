UNksz Mbali Sibisi waseNambia, eNanda, kuthiwa utholwe ngeSonto ekhiyelwe kwamakhelwane okude nakubo evaleke amehlo, eshiswe umhlane nezinyawo. Umndeni kaNksz Sibisi uthi ulaliswe esibhedlela, kanti akakwazi ukubamba ucingo ngoba amehlo akhe bamthola evalekile. Udadewabo uNksz Buhle Sibisi uthe, udadewabo wahamba ngoLwesihlanu eya ebumnandini nabangani bakhe, baphuza kwaze kwasa. Ngakusasa, ngoMgqibelo omunye wabangani bakhe wabuza ukuthi iphi iselula amnike yona ngayizolo wathi akayigcine, walandula. “Uthe wamtshela ukuthi akazange ayinike yena, abangani bakhe bangakholwa bamshaya ngezimpama. Ngokuhamba kwesikhathi elokhu ephika uthe kwafika abanye abangani balo mngani wakhe abangamadoda amabili, bangenelela bamshaya. Ngaleso sikhathi base bekomunye umjondolo okude nakubo, abakhona bengekho. Uma bebona ukuthi akavumi ukuthi iselula uyayazi noma eseshaywa ngamadoda, babilisa amanzi ngeketela bamthela ezinyaweni nasemhlane. Akakhumbuli ukuthi kwenzekani ngoba waquleka,” kusho yena. UNksz Sibisi uthe bona bathola umbiko kwabanye omakhelwane ngeSonto, bethi udadewabo utholakale kulo muzi equlekile abaphuthume bamtholele usizo lwezempilo ngoba usaphila. “Lo makhelwane uyamazi udadewethu kodwa akakwazi kubo futhi akazi ukuthi kwenzeke kanjani ukuthi akhiyelwe kwakhe ngoba wayengekho ekhaya ngoMgqibelo, wabuya ngalo iSonto,” kusho yena. Uthe okubuhlungu ukuthi iselula udadewabo abesolwa ukuthi uyebile itholakale komunye umuntu othi uyinikezwe umnikazi wayo. “Namhlanje (esho izolo) yena lo mngani ufike ekhaya wazoxolisa wathi ucela ukugeza umuzi wakithi ngoba udadewethu ulimele wopha kade belwa bedakiwe. Angazi ukuthi ugeza umuzi kanti ubemshayela ekhaya yini. Asiyemukeli leyo nto, abakwenzile ubugebengu, akukhombisi ubungani. Ungamshisa kanjani umngani ngamanzi abilayo uqede lapho umkhiyele, equlekile? Le mpicabadala kumele bayichazele abomthetho,” kusho yena. Umndeni walo wesifazane uthe uyile emaphoyiseni izolo kodwa langavulwa icala ngoba kuthiwa umgilwa ngesikhathi elethwe emtholampilo eMatendeni kwabizwa amaphoyisa amvulela icala kodwa inombolo yalo engakaze ingene kwiselula kamgilwa. Okhulumela amaphoyisa KwaZulu-Natal uthe alikho icala okuvela ukuthi livuliwe kanti bazothumela amaphoyisa esibhedlela ayokhuluma nomgilwa.