I-IFP ifuna ukuqala uphenyo mayelana nezinsolo ngemeya okuthiwa isebenzisa igama loMntwana waKwaPhindangene ukuphoqa osomabhizinisi ukuba bayinike izigidi zamaRandi. Lokhu kulandela ukuthi iqembu likaGeneral Bantu Holomisa, i-UDM lithe linenkulumo eqoshiwe lapho iMeya yaseMzinyathi, uMfu Petros Ngubane izwakala ithethisa esinye sezikhulu zomkhandlu ithi asiyofuna ngenkani uR3 million kusomabhizinisi owathola ithenda kumasipala wayo. Umkhulumeli we-IFP uMnuz Mkhuleko Hlengwa uthe bashaqekile ngalezi zinsolo ngakho bazophenya. “Sizobizela iMeya ezinhlakeni zeqembu okuyiNEC (National Executive Committee) nePOC (Political Oversite Committee) ukuba izochaza ngalezi zinsolo ze-UDM esizinekele nezwe. Siyi-IFP siyalwa nenkohlakalo yingakho sinxusa ne-UDM ukuba ingagcini ngokusabalalisa lezi zinsolo kodwa ayihambise leyo nkulumo eqoshiwe ezinhlakeni ezifanele zomthetho,” kusho uHlengwa. UMnuz Boyzie Gumede we-UDM KwaZulu-Natal uthe bathole inkulumo eqoshwe ngeselula iveza iMeya, uMnuz Petros Ngubane, iphoqa ukuba enye yeziMenenja zikamasipala ilande ngenkani imali enguR3 million ukuze ifakwe kwi-IFP. “Sishaqekile ukuthola ukuthi imeya yaseMzinyathi iziphatha ngalolu hlobo izimenenja zayo nabathola imisebenzi emkhandlwini. Sinenkulumo eqoshiwe lapho imeya ithethisa enye yezimenenja iyiyalela ukuba ayiyolanda imali enguR1.8 million noR3 million ngoba idingwa wuMntwana. Kule nkulumo kuzwalakala ukuthi labo somabhizinisi okumele bakhokhe bahlulekile wukufeza isethembiso sabo ngakho imeya isifuna baphoqwe yimenenja,” kusho uGumede. Uqhube wathi lokhu kwenza bazibuze ukuthi ngabe amathenda akhishwe ngendlela efanele yini eMzinyathi noma kunikezwa abantu ngegama lokuthi kumele banikele kwi-IFP. UGumede uthe bafuna uNgubane achaze kubo ngalokho baphinde bamlalelise inkulumo yakhe. Uthe abanendaba nokuthi inkohlakalo yenziwa yi-ANC noma yi-EFF kodwa namanye amaqembu uma ethintwa bafuna ajeze. UNgubane kuthiwa sekuvamisile ukuthi uma eshayela ucingo izikhulu zikamasipala zimqophe. Kwenye inkulumo Isolezwe elinayo kuzwakala ethethisa isikhulu esitshela ukuba sesule emsebenzini. “Sawubona wefishi uphume nini ethinini? Ngithi sula phela esikhundleni ukuze noMntwana waKwaPhindangene ajabule ngoba ngeke kube kuhle uma sesikuxosha. Ngithi sesiyazi ukuthi ubuzama umsebenzi eMtshezi kodwa angazi noma bazokumela yini njengoba udakwa kangaka,” kusho uNgubane kwenye inkulumo eqoshiwe. Ethintwa yiSolezwe uthe, akayingeni indaba yalezi zinsolo ngoba i-UDM iyasetshenziswa njengoba kuza ukhetho lobuholi kwi-IFP. “Ukhumbule ukuthi lo mfana wakwaGumede ubeyiNFP njengoba eseyi-UDM ngakho ungumuntu osetshenziselwa ukungidicilela phansi njengoba kuza ukhetho lwangaphakathi kwi-IFP. Ngiyazi ukuthi kukhona abathile abakhipha izinkulumo zami koWhatsApp,” kusho uNgubane. Uqhube wathi kade ewuvikela lo mkhandlu ngokungavezi izinto ezingamahlazo kodwa yena usebekwa kabi uyahlukunyezwa. UNgubane kuthiwa ungomunye wabagaqele isikhundla sokuba wuNobhala Jikelele we-IFP kuzwelonke. Lesi sikhundla njengamanje siphethwe wuMnuz Velenkosini Hlabisa osithathe ngemuva kokushenxa kukaNkk Sbongile Nkomo obexinwe ukugula washona ngempelasonto.