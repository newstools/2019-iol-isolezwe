UNksz Nompumelelo Dlamini (24) uthi akazi ukuthi yini eshodayo ngoba kulokhu kuthiwa akalinde udaba lwakhe lusacutshungulwa. Uthe wezwa ngo-2012 ngesikhathi eyoshaya umazisi wakhe wokuqala ukuthi washona ngo-2006. Ngokwemininingwane yomnyango usebenzisa isitifiketi sowesifazane onegama nesibongo esifana nesakhe owazalwa ngosuku olufana nolwakhe. Lo wesifazane owashona owaseGauteng, wazalelwa khona futhi washonela khona. Uma kubhekwa ngaphansi kwegama likanina akaveli, kusolwa ukuthi ngesikhathi unina ezomenzela isitifiketi sokuzalwa akazange afakwe ngaphansi kwegama likanina. “Ngisola ukuthi umsebenzi walo mnyango wavele wagaya isitifiketi ngegama elase livele likhona elifana nelami wangazikhathaza ngokungifaka ngaphansi kwegama likamama ngoba angiveli. Ngo-2012 ngangishaya umazisi ngithi ngenzela ukuthi ngibhale u-matric ngonyaka olandelayo ngahlangabezana nale mbibizane,” kusho yena. Uqhube wathi kwathiwa akalethe yonke imininingwane ekhombisa ukuthi ungumuntu ohlukile kuhlanganisa neyezingane zakubo kanye nekanina owashona ngo-2002. “Kwathiwa leli phutha lizolungiswa ngemuva kwezinyanga ezimbili ehhovisi elisePinetown okuyilona engilisebenzisayo kodwa njalo uma ngiyobheka bekufunwa izinto ezehlukene kuthiwe ziyashoda. Ngigcine sengicela umphathi wakhona ngifuna ukwazi ukuthi yini ngempela edingekayo? Wangigcwalisisa wonke amaphepha, manje kuthiwa kulindwe ihhovisi elisePitoli okuyilona okumele lithathe isinqumo ngodaba lwami. Uma ngishaya ucingo kuthiwa kusabhekwa ifomu elagcwaliswa ngesikhathi kushone ‘iwele’ lami. Sekuphele iminyaka emibili ngilinde lelo fomu elibizwa ngeBI form,” kusho yena. Le ntokazi ithi yawubhala u-matric kodwa ngendlela okuchazwa ngayo ibona sengathi leso sitifiketi kufana nokuthi esalo wesifazane owashona. “Nginezingane ezimbili eyodwa ineminyaka emihlanu kumele ngabe sengiyibhalisile esikoleni ukuze iyofunda uGrade R, esikoleni bayenqaba bathi abakwazi ukuthatha ingane engenaso isitifiketi. Angazi ukuthi kumele ngenzenjani? Ugogo obekunguyena obengisiza ngezinto eziningi ezithinta lesi sicelo ushone ngo-Ephreli. Angisenaye omunye umuntu omdala ongafakwa imibuzo ngokuzalwa kwami,” kusho yena. UMnuz David Hlabane okhulumela uMnyango wezaseKhaya kuleli, uthe udaba lukaNksz Dlamini uzolwedlulisela ophikweni olufanele okuyilo oluzophenya ukuthi kungani lungaphothulwa? 