UNkk Thusi ungomunye wabantu asebe ngongqongqoshe isikhathi eside esifundazweni. Isolezwe lithole ukuthi uhambise incwadi yokusula ehhovisi likaSomlomo wesiShayamthetho, uNksz Nontembeko Boyce. UNkk Thusi ungomunye wabantu abangazange balibone elidlalayo ngesikhathi kubunjwa isigungu songqongqoshe sesifundazwe nguNdunankulu uMnuz Sihle Zikalala. Akuyena kuphela uNkk Thusi ongazange abuye kodwa nobenguNgqongqoshe wezeMfundo, uMnuz Mthandeni Dlungwane, akazange alibone elidlalayo esigungwini sikaZikalala. Omunye wongqongqoshe ongabuyanga ngezizathu zakhe, uNksz Belinda Scott, obephethe uMnyango weziMali esifundazweni. NoNobhala wamaKhomanisi KwaZulu-Natal, uMnuz Themba Mthembu, naye akabuyiselwanga eMnyangweni wezoLimo. I-SACP ikhalile ngokuthi uMthembu akazange abuyiswe kodwa yathi abanazo izinhliziyo ezibuhlungu ngalokhu. UMnuz Wonder Hlongwa, okhulumela ihhovisi likaSomlomo, ukuqinisekisile ukusula kukaNkk Thusi. “Singakuqinisekisa ukuthi uNkk Thusi uyifakile incwadi yokusula esiShayamthetho. Ngeke sikwazi ukudalula izizathu zokusula kwakhe,” kusho uHlongwa ngamafuphi. Kuzokhumbuleka ukuthi nyakenye uNkk Thusi ushonelwe ngumyeni wakhe uMnuz Brian Thusi. Umhlaziyi wezepolitiki, uMnuz Thabani Khumalo, uthe zimbili izizathu ezenze uNkk Thusi asule ekubeni yilungu lesiShayamthetho elejwayelekile. Uthe kungaba ngukuthi usemdala nokuthi ubengafuni ukulahlekelwa ngezinye zezinto ezithinta impesheni yakhe. “Uma kade ungungqongqoshe bese usuyoba ilungu elejwayelekile kukhona ezinye izinto ezikulahlekelayo ezithinta impesheni yakho. Yingakho ubona abebengongqongqoshe uma bengasakhethwanga bese besula ukuze bangalahlekelwa. Uma ubheka ubesebe ngungqongqoshe isikhathi eside ngakho besekumele athi khumu,” kusho uKhumalo. Imizamo yokuthola i-ANC ayiphumelelanga.