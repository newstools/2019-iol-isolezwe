Lesi bekuyisigameko sesibili esikhathini esingaphansi kwenyanga sokuhlasela kwaMathibeli ophinde abe yilungu le-ANC. Isehlakalo sokuqala senzeke emasontweni amathathu edlule kwathi esokugcina senzeka ngoMgqibelo. Uyalulama esibhedlela unogada kaMathibeli ngemuva kokudubuleka esiswini inhlamvu yaphuma emhlane. Engxoxweni neSolezwe izolo, uMathibeli uthe ubona engaphephile emva kokuhlaselwa kabili esikhathini esingaphansi kwenyanga. “Isigameko sokuqala senzeke emasontweni amathathu edlule kodwa mina bengingekho ngathola ucingo kumama ekhaya engitshela ukuthi kukhona abantu abazama ukungena endlini abaqale banqamula ugesi bacima namakhamera,” kusho uMathibeli. Uthe ngoMgqibelo ubekhona endlini. “Ngizwe kuqhuma isibhamu ngaphuma nami nesami ngancika ngodonga ngaqala ngadubula, ngaleso sikhathi unogada ogada esangweni ekhaya bese elele phansi elimele. Isibhamu siqhume cishe imizuzu emihlanu singathuli abahlaseli bagcina bebalekile,” kusho uMathibeli. Uthe ngesikhathi kuqhuma isibhamu izingcingo bezingasebenzi ngoba umkakhe nomakhelwane abakwazanga ukushayela amaphoyisa. “La bantu bebeyihlele kahle le nto,” kusho uMathibeli. Uthe usola indaba yamabhizinisi nepolitiki ngokuhlaselwa kwakhe. “Angithandi ukukhuluma kakhulu ngalolu daba ngoba selusemaphoyiseni kodwa engingakusho wukuthi sengihamba ngijeqeza ngoba angazi ukuthi abahlaseli basazobuya yini bezongihlasela,” kusho uMathibeli ophakanyiselwe nasesikhundleni sikaMgcinimafa-jikelele we-ANCYL njengoba kulungiselelwa ingqungquthela kazwelonke yalolu phiko. Okhulumela amaphoyisa KwaZulu-Natal, uLt Colonel Thulani Zwane, uthe kunecala lokuzama ukubulala elivulwe esiteshini samaphoyisa eDurban North. “Ummangali uthe ngoMgqibelo ngo-8 ebusuku ubesekhaya ngesikhathi ehlaselwa yindoda angayazi emdubule yamlimaza,” kusho uZwane. UZwane uthe ummangali uphuthunyiswe esibhedlela.