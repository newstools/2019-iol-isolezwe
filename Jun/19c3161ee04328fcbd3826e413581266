UNGQONGQOSHE wezoBulungiswa nokuHlunyeleliswa kweziMilo omusha, uMnuz Ronald Lamola, uthi kuyakhathaza ukuthi abameli abamnyama abatholi imisebenzi ngokwanele kuhulumeni nokuyinto afuna ukuthi ilungiswe. ULamola (36) ube nengxoxo nesiteshi sezindaba i-eNCA lapho abexoxa khona ngezinhlelo anazo ngomnyango awuphethe. ULamola oneziqu zezomthetho, ube ngomunye woNgqongqoshe abasebancane abebengena kuKhabhinethi. ULamola unamaphini amabili uMnuz John Jeffery nenkosi Phathekile Holomisa. Ungomunye wabaholi abakhiqizwe yi-ANCYL njengoba wayekanye noMnuz Sindiso Magaqa, Julius Malema noPule Mabe kulolu phiko. Uthe isikhalazo sabameli abamnyama usazi kahle, wathi bathola imvuthuluka nje bese kudla abelinye ibala nokuyinto engeyinhle ngaphansi kohulumeni wentando yabantu. "Yebo uhulumeni uqalile ukujuba abameli abamnyama kodwa akwanele okwamanje. “Akusona isikhalazo sabameli kuphela ngoba nabanye abantu kweminye imikhakha bayakhala ngokuthi abatholi ukwesekwa wuhulumeni wethu,’’ kuchaza uLamola. Uthe okunye akubeke eqhulwini wukuthi ukusebenza kohlaka lwezomthetho luqhubeke ngaphandle kokukhetha iphela emasini. Alusalanga ngaphandle udaba lokubulawa kosopolitiki okubhoke kakhulu KwaZulu-Natal. Uthe uyajabula ukuthi bakhona abantu ababoshwayo ngamacala okubulawa kosopolitiki. “Kuyangijabulisa ngoba abantu baboshiwe odabeni lokubulawa kukaSindisio Magaqa. Lokhu kuzokwenza nomndeni wakhe ududuzeke. “Kufane kuqhutshekwe nokuboshwa kwabantu ngaphandle kokwenzelela uma kusetshenzwa amacala okufa kosopolitiki," kusho uLamola. Ephawula ngokufakwa kwakhe kuKhabhinethi emncane, uthe sekuyisikhathi sokuthi kungene isizukulwane esisha ezinhlakeni ze-ANC nakuhulumeni.