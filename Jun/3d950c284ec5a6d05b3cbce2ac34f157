Ukuhlanzwa kwemihosha namapayipi kukholakala ukuthi kungehlisa umonakalo. Uphiko lokunakekelwa kwemigwaqo nemisele ehamba amanzi emvula, ukukhucululwa kwemihosha nemifula lusungule uhlelo olukholwa ukuthi lungaba yisisombululo enkingeni ebhekene nedolobha yemfucuza embondelene emfuleni eholela ekutheni kuguguleke ingqalasizinda uma kwenzeka kuba nemvula enkulu. Uhlelo olwaziwa ngeSihlanzimvelo Project olwenziwa yimifelandawonye ewu-59 yaKwaMashu naseMlaza, kusanda kumenyezelwa ukuthi seluzosatshalaliswa nakwamanye amalokishi okubalwa kuwo iMount Moriah, Adams, Clare Estate, Ottawa, Waterloo, KwaMakhutha, Cato Manor, Folweni, Illovu neChesterville/Umkhumbane. Uhlelo lwasungulwa yiRoads Maintanance and Storm Water Department ngo-2008 ukuze ingqalasizinda ehamba amanzi emvula ihlale isesimeni esifanele. Imenenja yohlelo, uMnuz Mark Tomlinson, uthe uphiko olunakekela imigwaqo nemisele lwasungula uhlelo ngo-2008 lukhathazwa wukuthi imifula nemihosha igcwala udoti kwesinye isikhathi udoti wenze ukuthi amanzi ashiye umzila wawo anhlanhlathe okubeka ingqalasizinda engcupheni. “Uma sizolungisa umonakalo, besifika imisele igqitshwe wudoti okungamaplastiki nezihlahla eziwile kwesinye isikhathi sifike kwenile kungaselula ukuthi sifinyelele kuyo. Ngaphezu kwalokho besibuye sithole nokuthi sekuqhume namapayipi ahambisa inyubathi, udoti uchithekela kuwo umfula noma umhosha. Sabona ukuthi uma kungaba nohlelo akuzosizakala thina kuphela kodwa kuzobuye kube lula ukubona uma kunamapayipi ahambisa inyubathi aqhumile angekho eduze kwemizi yabantu asheshe abonakale.” Uthe baqala ukucubungula amasu ehlukene kubhekwa ukuthi ngobani abangase benze umsebenzi ngempumelelo ngoba kwakungekho mali eyabelwe ukuwenza. “Saphuma nesu lokuthi kusetshenziswe uZibambele, uhlelo olususa ukhula, udoti nenhlabathi emigwaqweni enqamula emiphakathini. Abesifazane okuyibona abaningi abenza lo msebenzi behluleka ukuhlanza imihosha nemifula ngoba abaningi sebekhulile. Kwamele sibuye sizocabanga kahle ukuthi ngobani abengenza umsebenzi uma abesifazane behluleka. Kwathathwa isinqumo sokuthi kube nezinkontileka ezizosebenza ezindaweni ezibaliwe ngoba bekusewuhlelo lokuzwa amanzi ngobhoko,” kusho uTomlinson. Nalo lolo hlelo uthe aluzange luhambe kahle kwagcina kuqhanyukwe nesu lokuthi kusetshenziswe imifelandawonye ekhona emiphakathini. “Kwaba nomehluko uma sekusebenza imifelandawonye, kwavela nesayidi lokuthi kuzovuleka amathuba omsebenzi kubantu bendawo. Ngo-2012 uhlelo lwase lukhombisa ukukhula, saluqamba ngokuthi Sihlanzimvelo,” UTimlinson uthe kusanda kuthathwa isinqumo sokuthi uhlelo lunwetshwe kufakwe namanye amalokishi. Uma sekufakwe lawo malokishi kuzovuleka amathuba omsebenzi kwimifelandawonye ewu-40 enabantu abalinganiselwa ku-800. Njengamanje uhlelo lucutshungulwa yinhlangano exhasa ngemali omasipala abanezinhlelo zokunciphisa umonakalo ongadalwa ukushintshashintsha kwesino sezulu, iC40. “Sikholwa ukuthi inhlangano izobona ukuthi uhlelo lwethu lungasiza kakhulu ekuthuthukiseni umnotho, luvikele ingqalasizinda, luthuthukise nezokuvakasha. Ngaleyo ndlela umasipala uzozuza imali. Ezinyangeni ezibalelwa kweziyisithupha izithunywa zeC40 ezicubungula lolu hlelo zizokhipha isinqumo. Okwamanje abasebenza ohlelweni basebenza ngezandla, kabanazo izinsizakusebenza ngakho kweminye imifula nemihosha eyingozi abakwazi ukufinyilela. UNksz Wamkelwe Mbatha, iCivil Engineering Technologist, kulo lolu phiko, uthe umhosha nemifula idinga amasu nezinsiza ezehlukene. “Phambilini besibuye sisizwe ngeminye iminyango esizakalayo ngalolu hlelo kodwa sidinga ukuthi kube nendlela emile okumele siyilandele ukuze kube nomehluko obonakalayo,” kusho uNksz Mbatha.