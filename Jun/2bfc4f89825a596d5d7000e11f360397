NgeSonto ntambama kuvele ukuthi uKayise nomyeni wakhe behlelwe yingozi yemoto eSandton, eGoli, ekuseni ngeSonto kwagcina ngokuthi bangeniswe esibhedlela. UFarai kuvela ukuthi ubesegunjini labagula kakhulu angeniswa kulona ngemuva kwengozi. Umthombo weSolezwe osondelene noKayise uveze ukuthi umndeni wakhe ubuthule ungafuni kwaziwe ngalolu daba. “Unina akafuni ukukhuluma ngalolu daba njengoba seluze lwaphuma kwabezindaba, nabo laba abalukhiphile yingoba bamncengile ukuthi akhulume wagcina evezile ukuthi indodakazi yakhe yalimala kule ngozi isemotweni eyayishayelwa wumyeni wayo,” kuchaza umthombo. Umthombo uveze ukuthi uKayise uyalulama esibhedlela yize sekube nzima ngemuva kokuvela kwezindaba zokushona komyeni wakhe. Ekhuluma nephephandaba lesiNgisi eliphuma phakathi nezinsuku unina kaKayise uFikiswa Gatya, uthe amalungiselelo omngcwabo abengakaqedwa njengoba konke kusanda kwenzeka. Uveze ukuthi le ntokazi ibilimele kabi kodwa manje isimo sayo siyathembisa impela njengoba isiphumile esimeni esibucayi. UKayise nomyeni wakhe basanda kubusiswa ngendodana enezinyanga eziyisishiyagalombili. UKayise nomyeni wakhe babophe elikasofa silahlane ekupheleni konyaka odlule. Khonamanjalo, ishaya ibuya ngeSonto intokazi uVele Maneje njengoba uNomsa Buthelezi esethathe ikhefu kancane kwi-Our Perfect Wedding. UMzansi Magic wakubeka kwacaca ukuthi basazoqhubeka nokushintshana ekwethuleni lolu hlelo okwamanje.