Lokhu ukusho ethula inkulumo yakhe ePhalamende, eKapa izolo. URamaphosa uthe kubalulekile ukuthi izwe libe ngeliphephile. Uthe okokuqala ekulweni nobugebengu, kumele kwandiswe amaphoyisa anamava naqeqeshiwe. “Indlela yokwandisa amaphoyisa emphakathini wukuthi siqashe amanye siqinise nokusebenzisana kwamaphoyisa nomphakathi.” “Okwamanje kunamathwasa amaphoyisa angaphezu kuka-5 000 abhalisele ukuqeqesha ngaphansi kohlelo lwethu lokuqeqesha amaphoyisa.” “Kuleso sibalo sizokwandisa isibalo sibe ngu-7 000 esizowuqeqesha,” kusho uRamaphosa. Uthe basebenza kanzima ukwenza kube ngcono ukuphenya nokushushisa amacala. “Kumele sisebenzisane ukuze siqinisekise ukuthi udlame siyalwehlisa eminyakeni engu-10. Sizokwenza lokhu ngokusebenza nezinhlangano zomphakathi ukuze siqhamuke nezindlela zokuqeda udlame olubhekiswe kwabesifazane,” kusho uRamaphosa. Uhlaka olungaphansi kwezokuShushiswa koMphakathi (NPA) iSpecial Investigation Unit, kumele lusebenze ngokushesha ukuze kubuyiswe imali eyathathwa ngokungemthetho elinganiselwa kuR14.7 billion. Uthe balwa nokulawulwa koMbuso yindlazana, ngokuqinisa imithetho yeNPA. “Ezinye izinto esizenzile ukulwa nokulawulwa koMbuso yidlazana, ukuqiniswa kwemithetho kwiNPA neSIU. Lokhu kulethe imiphumela,” kusho uRamaphosa. Uthe yize kunjalo kuningi okunye okusamele kwenziwe.  