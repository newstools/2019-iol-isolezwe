Lo wesilisa oneminyaka engu-28 usolwa ngokubhaxabula uNksz Mbali Sibisi waze waquleka ngoMgqibelo, maqede wamkhiyela emjondolo owawungenamuntu waze watholakala ngeSonto. UNksz Sibisi kuthiwa wayesolwa ngumngani wakhe ngokuthi webe iselula abemphathise yona ngesikhathi bephuza ngoLwesihlanu. Lo mngani wakhe wentombazane wayeshaya uNksz Sibisi owayephika ukuthi iselula inikwe yena ngesikhathi umsolwa efika. Umsolwa kuthiwa wafika uNksz Sibisi eshaywa wumngani wakhe naye washaya kodwa umgilwa waqhubeka nokuphika iselula base bemthela ngamanzi abilayo ezinyaweni nasemhlane bethi bamkhiphisa iqiniso. Umgilwa waquleka ngemuva kokuthi bemthele ngamanzi. Esequlekile bamkhiyela emjondolo waze watholakala ngeSonto. Okhulumela amaphoyisa KwaZulu-Natal uCaptain Nqobile Gwala, uthe umsolwa uzovela enkantolo maduze ngecala lokuzama ukubulala, elivulwe esiteshini samaphoyisa eNanda. “Umsolwa ukhalelwe ngamasongo kaSigonyela namhlanje (izolo) kulindeleke ukuthi avele enkantolo maduze,” kusho uCaptain Gwala. Uqhube wathi kulindeleke ukuthi kuboshwe abanye abathintekayo kuleli cala maduze. Udadewabo kamgilwa uNksz Buhle Sibisi uthe bajabule kakhulu ngokuthi amaphoyisa alusukumele udaba lwabo ngemuva kokuthi luphume ephepheni. “NgoLwesibili asikwazanga ukuvula icala kuthiwa kunelinye elavulwa ngesikhathi udadewethu esemtholampilo kodwa inombolo yalo beyingekho. Izolo amaphoyisa asithintile, ahamba nathi aya kudadewethu esibhedlela wawachazela konke okwenzekile, siyabonga ,” kusho yena.