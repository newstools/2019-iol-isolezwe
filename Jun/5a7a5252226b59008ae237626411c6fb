URamaphosa obephendula ngemuva kwenkulumo-mpikiswano ngenkulumo ayethulela isizwe ngeledlule, uthe ngeke kuxazululwe izinto eziningi ngaphandle kokubhekana nodaba lomhlaba. Uthe iPhalamende kumele libhekane nendaba yomthethosivivinywa othinta ukuthathwa komhlaba bese kuqhutshekwa nalolu hlelo lokuthi uthathwe ngaphandle kwesinxephezelo. “Umhlaba kumele unikwe labo abawusebenzayo. Sisusa yonke imigoqo yokuvimba ukuthi kungatholakali umhlaba,” kusho uRamaphosa. Kuzokhumbuleka ukuthi ingqungquthela ye-ANC eNasrec yanquma ukuthi umhlaba kumele uthathwe ngaphandle kwesinxephezelo. I-EFF ngelinye lamaqembu eliphusha ukuthi umhlaba uthathwe ngaphandle kwesinxephezelo kanti umholi waleli qembu, uMnuz Julius Malema, usole uRamaphosa ngokuthi uthembise abantu into engekho ngoba efuna amavoti ngodaba lokuthathwa komhlaba. URamaphosa utshele amalungu ePhalamende ukuthi iphupho liqala libe yinto echithwa uwonke wonke kodwa ekugcineni bese beyalimukela. Ugxekwe kakhulu uMengameli ethula inkulumo yakhe ekhuluma ngephupho ledolobha elisha kuleli njengoba ethe ngo-2030 kuzobe sekunabantu abangu-10 million abengeziwe kuleli wathi amadolobha mancane. “Angifuni iNingizimu Afrika ishabalale. “Kumele siqale siphuphe manje, ukuthi kube namabhilidi amade kanjalo nezitimela ezihamba ngesivinini ngoba kuzoshoda izikole, izindlu, umhlaba nezinye izinsiza ngoba abantu bazokwanda. Kumele siphuphe ngedolobha elisha,” kusho uRamaphosa. Abaholi bamaqembu ahlukene ezepolitiki bamgxekile uRamaphosa bethi akumele aphuphe kodwa kumele alungise lokhu okonakele kuleli. Uthe bayaqhubeka nokweseka izinkampani ezingaphansi kukahulumeni okuyiSAA, Eskom, Denel nezinye. Ubalule iPosi wathi selikwazi ukukhokhela abantu abangu-7.8 million izimpesheni wathi lingaphansi kukahulumeni futhi lenza kahle. “IPosi likhokhela cishe * -70% wezimpesheni. Ngesikhathi liqala ukukhokha lalikhokhela abantu abancane kodwa manje isibalo sande kakhulu.” Uthe bazokwakha izitimela ezizodayiswa kwamanye amazwe. Odabeni lokusayinwa kwezinkontileka zokusebenza kongqongqoshe, uthe bonke bazozisayina. “Bonke ongqongqoshe bazozisayina lezi zinkontileka ezibabophezela ekusebenzeni ngokuzikhandla. “Odabeni lwama-tablet, iwona awubuchwepheshe besimanje ngakho kudingeka ukuthi siwasabalalise ukuze abafundi bafunde ngawo.” Ubongele umculi uSho Madjozi ngokuthola indondo kumaBET, wathi lo mculi utshengisile ukuthi noma uqhamuka kuphi ungakwazi ukuphumelela uhlonishwe umhlaba wonke.