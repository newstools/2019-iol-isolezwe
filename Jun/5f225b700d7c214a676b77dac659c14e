U-Adv Mkhwebane ubekhuluma nezintatheli kukhaphethi obomvu ngaphandle kwasePhalamende ngaphambi kwenkulumo kaMengameli wezwe. Uthe kuyishwa ukuthi iDA ifake izikhalo ngomsebenzi wakhe bese yenza izinsolo zokuthi ihhovisi lakhe liyasetshenziswa. “Ihhovisi lami lizimele, akekho umuntu ongisebenzisayo. Akusilo iqiniso ukuthi ngisetshenziswa nguNobhala we-ANC uMnuz Ace Magashule nabanye osopolitiki. Ngenza umsebenzi wami ngokuzimela nangaphandle kokwenzelela,” kusho * -Adv Mkhwebane. Uphinde waveza ukuthi abantu kuzomele bakhumbule ukuthi ngabaphenyi abenza lo msebenzi abanye ubathole bevele bekhona. “Laba ngabantu abawaziyo umsebenzi wabo, kukhona abebekhona kusaphethe * -Adv Selby Bhaqwa, * -Adv Lawrence Mushwana noSolwazi Thuli Madonsela.” Umholi weFreedom Front Plus (FFPlus) uMnuz Pieter Groenewald akaphunyukanga ezintathelini zakwa-eNCA njengoba zimbuze imibono yakhe ngombhalo kwiTwitter wenxusa lakuleli eDenmark, uNksz Zindzi Mandela. UGroenewald uthe uMengameli Ramaphosa kufanele athinte uNksz Mandela ukuthola ukuthi bekwenzekeni esho la mazwi bese emcela ukuthi axolise esizweni ngakushilo. “UNksz Mandela kufanele axolise kubantu baseNingizimu Afrika ngombhalo wakhe othi sesiphelile isikhathi sabantu ababethanda ubandlululo, kufanele babuyise umhlaba wabantu abamnyama. Lo mbhalo uhlukanisa isizwe,” kusho uGroenewald, okhombise okukhulu ukunengeka ngesikhathi ebuzwa enye intatheli ye-eNCA. Ebuzwa ukuthi uwubonile yini umbhalo womculi wesiBhunu uSteve Hofmeyer, obuphendula uNksz Mandela, uGroenewald uthe ubengakawuboni kodwa uma kuwukuthi usho okucwasayo, naye kufanele axolise kubantu baseNingizimu Afrika. Umkhulumeli we-ANC kuzwelonke, uMnuz Pule Mabe, uthe i-ANC izovulela uHofmeyer icala lokucwasa ngoMsombuluko, eGauteng. Bekulindeleke ukuthi i-ANC imvulele izolo uHofmeyer icala kodwa yakuhoxisa yakhetha ukumvulela ngoMsombuluko ngoba ithi ayifuni lutho oluzothikameza inkulumo kaMengameli. “USteve Hofmeyer akaphunyukile, sizolivula icala ngoba ukucwasa asihambisani nakho,” kusho uMabe.