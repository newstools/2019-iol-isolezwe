UGordhan wenze lesi memezelo izolo ntambama emuva kokuthi izikhulu zakwaDenel zitshele abasebenzi ukuthi bazothola u-85% womholo wabo. “I-Denel izoholela abasebenzi bayo imali ephelele ngoba kukhona obolekisa ngemali obaboleke imali. Okwenzeka eDenel kuyisibonelo sokuthi imali iphela kanjani uma kunedlanzana elisebenzisa amandla oMbuso ukufeza izinhloso zalo,” kusho uGordhan. Uthe iDenel kuningi ekwenzile ukushintsha isimo futhi inezinkontileka ezizoyingenisela ngaphezu kukaR30 billion ngokuhamba kwesikhathi. Phambilini isikhulu esiphezulu sakwaDenel, uMnuz Daniel du Toit, sithe abasebenzi abalondoloza imali yabo eFNB bazothola u-85% wamaholo, bese kuthi abalondoloza kwamanye amabhange bathole * -85% wabo namhlanje. “Abaphathi beDenel basebenza ngokuzikhandla ukuqinisekisa ukuthi imali esele abasebenzi bayithola maduze. Ngebhadi asikwazi ukuholela abantu * -100% weholo labo kule nyanga ngenxa yezingqinamba esibhekene nazo,” kusho uDu Toit phambilini. Uthe uyaqonda ukuthi isimemezelo sabo siphazamise abaningi kodwa ngebhadi bebengeke bakwazi ukwenza ngenye indlela. Uthe uhulumeni ongumnikazi wamasheya kule nkampani nebhodi laseDenel lisebenza ngokuzikhandla ukuthola isixazululo ezinkingeni zale nkampani. Uqinise abasebenzi idolo ngokuthi abaphathi beDenel bazokwenza konke okusemandleni ukufeza lokho okubhalwe ezinkontilekeni zabo. Isikhulu esiphezulu se-Organisation Undoing Tax Abuse, uMnuz Wayne Duvenage, sithe luzonyuka uhlu lwezinkampani zikahulumeni ezidinga ukutakulwa njengoba iDenel isihluleka wukukhokhela abasebenzi iholo eliphelele. Kuyimanje izinkampani zikahulumeni okubalwa kuzo iSouth African Airways, Eskom neSABC zidinga ukutakulwa ngezigidigidi. 