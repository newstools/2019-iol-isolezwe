Lokhu kuvele izolo emhlanganweni womphakathi nezinhlaka zikahulumeni, obekuzobhungwa kuwo ngokubulawa kwabantu okudlangile kule ndawo. Lo mhlangano ubizwe ngokushesha ngemuva kokuthi sebebahlanu abantu asebetholwe bebulewe bephoswe emfuleni eNcome. Muva nje kutholwe isidumbu sikaMnuz Sipho Samuel Dlamini (52) owanyamalala eyodumisa imoto yakhe kodwa kwaphela amasonto amabili engaziwa. UDlamini utholwe eseshonile emfuleni iNcome, eboshwe ngezintambo zikagesi engenawo amehlo. UColonel Richard Zwane wesiteshi samaphoyisa eMondlo, utshele umphakathi ukuba ubambisane namaphoyisa, uphinde ugweme imininingwane oyisabalalisa ngalolu daba. “Kunemininingwane ebucayi esicela ningayidaluli esidlangalaleni kodwa kumele niyibikele amaphoyisa. Siyacela mphakathi ukuba sibambisane ngoba lokho kuzosisiza ekutheni sibambe izigilamkhuba,” kusho uZwane. Nokho unqabile ukukhuluma neSolezwe ngalolu daba, wathi akavumelekile ukukhuluma nabezindaba. Ibiphakeme imimoya emphakathini njengoba abanye bebekhala ngokuthi amaphoyisa awafiki ngesikhathi uma ebizwa futhi awabonakali ndawo. UMnuz Mkhaliseni Nene uthe bacela kwandiswe amaphoyisa azozungeza emphakathini ukuze izigebengu zizothuka. Ikhansela uSibusiso Zikode lithe bayafisa kubanjiswane futhi kungakhulunywa izinto ezingekho ezizothusa abantu. “Kumanje kukhona abathi kunemoto emhlophe okuyiyo eqoqa abantu iyobabulala. Abanye bathi kunomalugaju okunguye othwala ngabantu. Zonke lezi zinto azibambeki ngoba awekho amadokodo amaphoyisa asho kanjalo. Ngisho umbiko kadokotela ngalaba asebebulewe, awusho ukuthi kunezicubu zomzimba ezithathiwe. Naye uDlamini umbiko awusho ukuthi wakhishwa amehlo kodwa ukhomba ukuthi ubesehlale isikhathi eside emanzini nokungenzeka ukuthi amehlo adliwe izilwane zamanzi,” kusho uZikode. Ukhuze umphakathi ukuba ugweme ukusabalalisa amanga ngoba lokhu kuzophazamisa nokusebenza kwamaphoyisa.