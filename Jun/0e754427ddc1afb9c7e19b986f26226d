UMMELI kalowo owayenguMengameli kuleli uMnuz Jacob Zuma, uMnuz Lungisani Daniel Mantsha, uthi ikhomishini ephenya ngokulawulwa koMbuso yidlanzana kuleli ibukeka ilwa noZuma ngqo. Phambilini ezinkulumweni azethule emphakathini uZuma useke wakuveza ukuthi izinhlaka zikahulumeni zisasebenza ngokuzimela kuleli futhi ukuze kuthiwe uhulumeni uselawulwa yidlanzana kungamele kube nobufakazi bokuthi zonke izinhlaka zikahulumeni azisazimele. Ummeli kaZuma usole ikhomishini kaJaji Raymond Zondo ngokuphuma iqhubu noZuma. “Nithungatha iqiniso lenu nokuhlambalaza ikhasimende lethu ngokumnekela izwe ngokuvela phambi kwale khomishini, kunokulandela okuyikho okwasungulelwa ikhomishini.” Kuqale kwaba nomzuliswano phakathi kwalekhomishini kaZondo nabammeli baZuma odabeni lokuvela kwakhe. Abammeli baZuma baqale bacela ukuthi athunyelelwe imibuzo ukuze ezophendula kahle uma esevela kwikhomishini, okuyisicelo esachithwa. UZuma ugcine evumile ukuvela phambi kwekhomishini phakathi kukaJulayi 15 kuya kuJulayi 19 nonyaka. Esitatimendeni ngoLwesibili ikhomishini iveze ukuthi izitholile izikhalo zikaZuma kodwa ayiphawulanga ngezinsolo zokuthi ilwa naye futhi isingene ipolitiki. 