Umbiko wophenyo lwesikhashana uveza ukuthi itekisi, iToyota Quantum ebisuka eNewcastle, ishayisane nemoto encane iToyota Corolla egcine igingqikile. Kusolwa ukuthi umshayeli wetekisi ubezama ukusika izimoto ezine ngesikhathi eshayisana mahlanze nemoto encane. Kushone abahlanu khona lapho, owesithupha washona esesibhedlela. Kuvela ukuthi itekisi ibithwele abagibeli abangu-15 nomshayeli. UKaunda uzwakalise amazwi enduduzo emindenini yabashonelwe nabalimele. “Kubuhlungu ukuthi sisaqhubeka nokushonelwa abantu ezingozini zomgwaqo ebezingagwemeka. Sisanxusa ukuthi abasebenzisa umgwaqo baqhubeke nokuhlonipha imithetho ukuze siphephise impilo yabantu,” kusho uKaunda. Uthe amaphoyisa asaphenya ngale ngozi, unethemba lokuthi uphenyo luzonikeza umbiko ogcwele ngembangela yayo. Isitatimende esithunyelwe umnyango siveza ukuthi basazama ukuxhumana nemindeni yabathintekile, nalabo abasesibhedlela ukubheka ukuthi balulama kanjani. Umnyango uzibophezele ukubambisana nemindeni ethintekayo ukuyinika usizo eludingayo. Kushaye isikhathi sokuloba ingakatholakali imininingwane yabashonile njengoba umnyango kuthiwa usaxhumana nemindeni. UMnuz Robert McKenzie okhulumela abezimo eziphuthumayo iKwaZulu-Natal Emergency Rescue Services, uthe baningi abalimalile, bathola usizo endaweni yesigameko. Uthe bayisithupha abashonile, imbangela yengozi ayikaziwa.