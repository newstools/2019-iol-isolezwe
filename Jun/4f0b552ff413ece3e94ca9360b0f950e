UPoku uvale isikhala esashiywa nguDkt Albert van Jaarsveld owashiya kulesi sikhundla ngoba esethole amadlelo aluhlaza. UDkt Letticia Moja, ibamba likaSihlalo wesigungu esilawula inyuvesi, uthe uPoku uqokwe ngokubambisana nalesi sigungu kanjalo nekomiti eliqoka abasuke bezovala izikhala. Uthe uPoku ubeyibamba lomphathi wale nyuvesi kusukela ngo-Okthoba nyakenye. Uqhube wathi ufike kule nyuvesi ngo-2013 ezoba ngumqondisi wesikhungo sezempilo iHealth Economics and AIDS Research Institute (HEARD). Waqokwa waba yiPhini lomphathi ophikweni lwezifundo zomthetho nezokuphatha ngo-2017. “Siyamamukela esikhundleni sakhe esisha. Sibheke ubuholi bakhe siyamethemba ukuthi uzofukula inyuvesi ayibeke kwelinye izinga,” kusho uDkt Moja. UPoku uneziqu zobudokotela kwi-International Political Economy kanti unamava kwezocwaningo kwezempilo okuhlanganisa negciwane lengculazi. UDkt Moja uthe ubuholi bakhe buqale ukubonakala esabambile wathi uyahlonishwa kakhulu emkhakheni wakhe. Uthe umphathi wesikhungo kubhekwe ukuthi anike umkhombandlela emikhakheni ehlukene yenyuvesi. UPoku, amukela ukuqokwa kwakhe, uthe ubengubani-ke yena ukuthi angakhethwa ukuthi aphathe lesi sikhungo. “Ngijabule ukuthi ngithole ithuba lokuhola i-UKZN, ngijabule ngokuthi ngizokwakha umlando wenyuvesi ngigxile esisekelweni senyuvesi esifaka ucwaningo nokuqeqesha. Ngizimisele ngokusebenza nawo wonke umuntu enyuvesi,” kusho uPoku.