Ngokusho kwabebegijima noNgobeni (55) kwi-University of Limpopo Running Club bahlukane naye ngoMsombuluko olandele umjaho ewumqemane. UNgobeni wakaMamaila, eLimpopo, utholwe abangani eseshonile ngoLwesithathu. UThabo Buthani, abebeyibambe naye kwiComrades, uthe badidekile ngokwenzekile. “Angazi ukuthi kwenzekeni. Sabuya ngoMsombuluko sahlukana ngabo-9 ebusuku simshiya endlini yakhe. Uma ngimthinta ngakusasa ngocingo belukhala kodwa lungaphendulwa. NgoLwesithathu kuyiwe lapho ehlala khona sabona ukuthi kukhiyiwe kodwa uma sibheka ngewindi sambona elele. Kubizwe amaphoyisa agqekeza kwatholakala ukuthi ushonile,” kusho uButhane. Uthe kunzima ukusho ukuthi kukhona osolwayo ngokushona kukazakwabo ngoba namaphoyisa awasoli lutho. “Abahlola izidumbu sibachazelile ukuthi ubedla amaphilisi alawula ukunyuka komfutho wegazi kodwa ubengenalutho eseqede ukugijima,” kusho uButhani. UButhani uthe yize kubuhlungu okwenzekile kodwa akanavalo ngokuphinda ayibambe iComrades. “Ngonyaka ozayo ngizogijimela yena. Ukufa ngeke sikubalekele kungenzeka ngisho uhleli kusofa.” Uveze ukuthi uNgobeni ubehlala yedwa eKwenamoloto Moletjie Area, ePolokwane ngoba esondezela umsebenzi. Ubeziphilisa ngokubamba amatoho okwakha nokulungisa amapayipi. Usihlalo we-University of Limpopo RC, u-Elias Maponya, naye ubhonge emswaneni ngoNgobeni. “Sithukile ngoba ngemuva komjaho ubengenalutho. Ngisho sihamba endlelni sibuyela emuva ubengenalutho ezincokolela njengathi sonke,” kusho uMaponya. Uthe uzofihlwa ngoMgqibelo kwaMamaila lapho kuhlala khona umndeni wakhe. UCherly Winn ongusihlalo weComrades Marathon Association, uthe: “Siphatheke kabi ngokushona kukaNgobeni. Lena bekuyiComrades yakhe yesibili wathola indondo yesibili. Sidlulisa amazwi enduduzo emndenini, kubangani nozakwabo abegijima nabo.”