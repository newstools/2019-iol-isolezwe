UHlomuka uthe amabhonasi akumele atholwe emkhandlwini lapho kungazange kube nemizamo yokuphucula isimo sezimali. “Imali exhaphazekile ngenxa yokungalandeli imigomo sifuna ikhishwe yizimeya nezimenenja. Kumele siqinise kakhulu uma sifuna ukuphucula isimo sezimali zomkhandlu,” kusho uHlomuka. Usho lokhu nje uMcwaningi mabhuku omkhulu uMnuz Kimi Makwetu, uthe imikhandlu yakuleli isebenzise imali engafanele efinyelele kuR25.2 billion onyakeni wezimali u-2017/2018. UMakwetu ukhiphe umbiko womasipala abangu-257 bakuleli wathi noma kwehlile ukusetshenziswa kwezimali budedengu kodwa kugqame ukungalandelwa kwemithetho onyakeni odlule wezimali. Uthe bangu-18 omasipala abathole imibiko emihle. “Abangu-12 abaseWestern Cape, munye eGauteng, KwaZulu-Natal, naseNorthern Cape, babe babili e-Eastern Cape.” Uthe abaningi banezikhala ezingavaliwe ekubeni zibalulekile. Ukhale ngokuthi abaholi bayahluleka ukufaka izinhlelo zokulungisa isimo nokuziphatha ngendlela kwabasebenzi bangathathi izinyathelo kwabaphuma imigomo. UHlomuka uthe KwaZulu-Natal omasipala abangu-34 bathole imibiko emihle yezimali kodwa kusekhona lapho kudingeka kulungiswe khona nowodwa othole umbiko ongenagcobho. Uthe abangu-13 bathole imibiko engemihle, eyisithupha okuvalwe ngehlahla kuyona bese kuthi owodwa bahluleke bancama ukuphatha ngendlela imali. Unxuse imikhandlu ukuthi ibukisise kahle umbiko woMcwaningi mabhuku bese ithatha izinyathelo zokulungisa isimo. “Sizoqhubeka seseke imikhandlu ukuze ibe nemibiko emihle yezimali. Sizobuyekeza nemigomo yomnyango ukuze ibhekane nezidingo zomasipala.” UMengameli Cyril Ramaphosa uthe bazoqhubeka baseke imikhandlu engenzanga kahle ngasezimalini.