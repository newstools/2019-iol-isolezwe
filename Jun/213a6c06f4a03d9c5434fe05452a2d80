UNgqongqoshe woMnyango, uMnuz Kwazi Mshengu ukhuthaze abafundi ukuthi bazinikele ekufundeni ngala maholidi ngoba sekusondele ukubhalela * -matric. Lezi zikole zichithe isonto lonke Empangeni High lapho bezilala khona esikoleni, ohlelweni olubizwa ngeBoot Camp. OyiCentre Manager yalolu hlelo, uMnuz Lokusa Cimange, uthe uhlelo lwenganyelwe wumnyango. Uthe ziyisikhombisa izikole obekumele zibe ngaphansi kwalolu hlelo kodwa bagcina bengeze nezinye ezinhlanu ngaphezulu. “Lolu hlelo lwaqala eminyakeni emibili edlule futhi sikhethelwa umnyango izifundo okumele sigxile kuzo. Lezi yizifundo ezibonakala ziyinselelo kubafundi abaningi. Ngaphambi kokuqala amakilasi amaholidi asebusika siqale sibavivinye abafundi kulezi zifundo abazozifunda. Sisuke sifuna ukubona ukuthi yikuphi lapho benezingqinamba khona bese sigxila khona. Baphinde babhale ezinye izivivinyo ngaphambi kokuthi sihlukana ukuze sithole ukuthi basizakele yini,” echaza. UCimange uthe abafundi bayanikezwa nemiphumela uma sekuqedwa amakilasi ukuthi nothisha babo ezikoleni babone ukuthi yikuphi lapho bengenzanga kahle khona. Uthe ngokujwayelekile lolu hlelo lokufunda luba kathathu ngonyaka uma kungamaholidi. Kulokhu abaluqalanga ngamaholidi ePhasika kodwa bazobuyela nangamaholidi kaSepthemba. Uveze ukuthi zonke izikole ezingaphansi kwalolu hlelo ngeziphase * -matric ngaphansi kuka-60% ezisemakhaya. UCimange onguthisha wePhysical Sciences Empangeni High, uthe banethemba lokuthi izokwenyuka imiphumela kulo nyaka nasezikoleni ebezingenzanga kahle. Bangu-21 othisha bezikole ezahlukene abayingxenye yalolu hlelo. Omunye wabo nguNkk Siziwe Zoh Luthuli, ofundisa iLife Sciences eMbusobathethwa High, KwaMbonambi, Isolezwe limfice ngoLwesihlanu ebhalisa abafundi izivivinyo ukuze abone ukuthi bakuzwile yini abakufunde ngamaholidi. Onguthishanhloko waseMpangeni High, uMnuz Sizwe Zwane, uthe kufundelwa esikoleni sakhe ngenxa yokuthi sikhulu futhi sinezindawo zokulala. Nabo banolwabo uhlelo oluseceleni njengoba abafundi baka-matric, bebefunda ngamaholidi. UZwane uthe ngonyaka odlule bathole u-97% kanti nonyaka bazimisele ngo-100%.