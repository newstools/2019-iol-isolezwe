Lokhu kulandela ukushona kwewele ngesikhathi unina ebeletha esibhedlela iKing Edward VIII ngoLwesithathu oludlule. UMnuz Bhekuyise Khuzwayo uthe izinhliziyo zabo zibuhlungu ngokushona kukamzukulu wakhe ozalwe engasekho emhlabeni emuva kokuthi unina oyindodakazi yakhe, uNosipho Bahlekile (16), exoshwe emtholampilo ePoly ngoba kuthiwa ubehamba isibhedlela iKing Edward VIII. UKhuzwayo uthe indodakazi yakhe esasesibhedlela okwamanje nelinye iwele beyisikwa ngesikhathi beyiqashela imoto beyiphuthumisa emtholampilo. Uthe okwenza baya emtholampilo ukuthi isimo sayo sasesibucayi kakhulu kuyiwo oseduze. Uthe indodakazi yakhe ihambe nonina ukuya emtholampilo kodwa baphindiselwa emuva. “Bangithumelela umyalezo bethi baxoshiwe ngoba kuthiwa ubehamba iKing Edward VIII. Ngashayela enye inombolo yezempilo ngabuza ukuthi kuyenziwa yini lokho kodwa kwathiwa cha. Ngibe sengiphuthuma kubona ngabafica sebesendleleni, indodakazi yami isezinhlungwini ngathi asiphindele khona. Safika khona onesi bathi bona bebengasho ukuthi bayabaxosha kodwa bebethi abaqashe * -Uber baye esibhedlela ngoba bona ngeke bakwazi ukumbelethisa njengoba ethwele amawele,” kusho uKhuzwayo. Uthe kusize ukubhoka kwakhe ukuze kube yima bethola usizo. UKhuzwayo uthe ucele ukuthi bamufake i-oxygen mask nokuthi bamnike usizo lokuqala, bashayele ucingo i-ambulensi. Uthe abahlengikazi bathi izingcingo zabo azisebenzi, basebenzisa iselula nayo engenayo i-airtime. Uthe waze wanikela ngeselula yakhe ukuze bagcine bethole usizo. Ngokusho kwakhe i-ambulensi yaze yafika emuva kwehora leshumi nanye ebusuku yamyisa eKing Edward VIII lapho okutholakale ukuthi iwele elinye alisekho emhlabeni. “Kubuhlungu kakhulu kuthina lokhu ngoba ngesikhathi ingane ikhulelwa sasinganeme neze ngoba isencane kodwa sibe sesigcina samukele. Ayikho into ebesingamenzeli yona ukuze yena nezingane bahlale bephephile. Kubuhlungu ukwazi ukuthi abasebenzi bezempilo okufanele ngabe yibona abasizile babe nesandla ekuhambeni komntwana,” kusho uKhuzwayo. Ekhuluma esesibhedlela, uNosipho uthe ukholwa ukuthi ukube i-ambulensi yasheshe yashayelwa ucingo futhi yasheshe yafika ngabe baphila bobabili abantwana bakhe. Okhulumela uMnyango wezeMpilo KwaZulu-Natal, uNksz Ncumisa Mafunda, uthe bakhathazekile ngalo mbiko futhi badlulisa amazwi enduduzo emndenini othintekayo. “Ukuphepha nokuphila komama abazithwele nabantababo kungenye yezinto uhulumeni azibeke eqhulwini. Izinsolo ezibekwa wumndeni ziyashaqisa, futhi zibucayi. Singakuqinisekisa ukuthi lolu daba siyaluphenya, futhi uma kukhona nanoma wubani otholakala enecala ngeke sinanaze ukumthathela izinyathelo ezifanele. Lolu phenyo lubandakanya nokubuyekeza ubufakazi bamakhamera namarekhodi asesikhungweni sezempilo. Abaphathi besikhungo sebehlele umhlangano ngoLwesihlanu lwangesonto elizayo, okuyilapho umndeni uzobe usukulungele ukuhlangana nabo,” kusho uNksz Mafunda.