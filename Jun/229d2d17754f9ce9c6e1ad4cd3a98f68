UMnuz Sifiso Shangase obhekelele ukusebenza ehhovisi leSouth African National Taxi Council (Santaco) KwaZulu-Natal ukuqinisekisile ukuthi imali iyanyuka ngoMsombuluko. “Siyakuqinisekisa ukuthi imali izonyuka ngeshumi kuya phezulu kusukela ngoJulayi 1. Imali inyuswa yizindleko ezibhekene nabanikazi bamatekisi. Kubalulekile ukuthi abantu bakhumbule ukuthi asiyinyusi njalo noma ngabe uphethroli unyukile imali yokugibela, itekisi inyuka kanye ngonyaka,” kusho uShangase. Uthe imali yokugibela abayinyusi njalo ngoba basuke becabangela abagibeli iningi labo okungabasebenzi ngoba bebhekelela ukuthi imali bayinyuselwa kanye lapho besebenza khona. Sebexoxile nawo wonke amakomiti ezokuthutha bawatshela ukuthi azise abagibeli ukuthi imali iyanyuka. Kwezinye izindawo imali kungenzeka inyuke ngemali engaphezu kweshumi ngenxa yebanga elihanjwa yitekisi kodwa konke lokhu umphakathi uzochazelwa kona. Isolezwe libonile ukuthi imali yokugibela usuka enkabeni yaTheku ubheke eDurban Station, izosuka kuR7 iye ku R8. Eyokusuka eMlaza uye enkabeni yeTheku isizoba wuR19 isuka kuR18. Uphethroli ubulokhu unyuka cishe njalo emuva kwezinyanga ezimbili kodwa imali yokugibela amatekisi ayizange ikhuphuke. 