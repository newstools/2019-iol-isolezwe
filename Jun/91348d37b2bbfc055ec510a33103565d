UMengameli Cyril Ramaphosa ukusho lokhu ethula inkulumo ebhekiswe esizweni ePhalamende izolo ebusuku, uthe bakhathazekile ngokwanda kwesibalo sabasuleleka ngengculazi. Uthe ikakhulu yintsha yabesifazane esuleleka ngengculazi, wathi sincane kakhulu isibalo sabesilisa esihlolela ingculazi nalabo abaqala imishanguzo. “Sifuna ukunyusa isibalo sabadla imishanguzo ngo-2 million ngonyaka ozayo. Kumele siphucule ezempilo,” kusho uRamaphosa. Uthe bahlanganisa indaba yengqungquthela ezobhekana nezempilo ukuze kubhekwe inkinga yezibhedlela nemitholampilo. “Akukwazi ukuthi umuntu omdala (80) angama emgqeni omude elinde imithi. Sibuyekeza indaba yeNHI njengoba sifuna kube nesikhwama esizobhekana neNHI nokuthi sazi ukuthi sizoba yimalini.” Ukhathazekile ngokuthi cishe uhhafu wesigidi sezingane ezikhubazekile azifundi. Sisuse izinhlelo ezithinta abakhubazekile saziyisa ehhovisi likaMengameli. Kwezemfundo uthe eminyakeni engu-10 ezayo bafuna abafundi abaneminyaka ewu-10 bakwazi ukufunda ngokuqonda. Bafuna ukugqugquzela isizwe ukuthi sifunde. “Ukusheshe ukwazi ukufunda yikhona okuveza ukuthi ingane izokwenza kanjani uma iqhubeka nesikole. Kuzoqeqeshwa othisha abafundisa amabanga aphansi ukufundisa isiNgisi nezinye izilimi. Sizojuba abazobaqeqesha ukuze babasize othisha. Sizoba nohlelo lokugqugquzela ukufunda kumabanga aphansi kube nezinhlelo zokuthi kulethwe izincwadi zokufunda kusekwe nothisha.” Uthe ngezifundo ezintsha okubalwa kuzo i-coding, analytics nezinye emabangeni aphansi balungiselela abafundi ukuthi ngomuso bakwazi ukuzenzela izinto. Uqhube wathi ezinye izinhlelo njengokunikeza abafundi imfundo yamahhala ngeke zisho lutho uma abafundi bengakwazi ukufunda.