UKUFUNGISWA kukaMengameli Cyril Ramaphosa nondunankulu bezifundazwe bekuchaza ukuthi nabo sebenelungelo lokukhetha ongqongqoshe esiShayamthetho sikazwelonke nasezifundazweni njengoba sekwenzekile. Ngesonto eledlule kube nemibono eyahlukene ngokuqoka kukaRamaphosa ongqongqoshe kwiKhabhinethi yakhe, okuyinto ebilindelwe ngabomvu. Okuphawulekie ngongqongqoshe abaqokwe uRamaphosa, ukuthi abanye babo bebevele bekhona kwiKhabhinethi edlule, abanye babo abakhethiwe, bebemele amaqembu aphikisayo. Kunabanye futhi ongqongqoshe uRamaphosa angakwazanga ukubabuyisa obekunesililo ngabo ngenxa yokuhluleka ukuphatha. Abanye ongqongqoshe ababuyisiwe, yilabo obekunesikhalo sokuthi bayasoleka kabi ebuholini babo ngokwenza izinto ngokuphambana nomthetho. Umhlaziyi wezepolitiki uSolwazi Bheki Mngomezulu, ubona ukuthi uRamaphosa ukwazile ukulididiyela ngendlela eyiyo iKhabhinethi yakhe nakuba kukhona izikhalo kokunye. “Ngaphambi kokuthi umengameli abeke ongqongqoke uqale abonisane nesigungu esiphezulu senhlangano ayiphethe, ukuze babonisane ngokuthi kumele babadidiyele kanjani ongqongqoshe,” kusho uMngomezulu. Uthe konke asuke esekwenza, usuke esegcwalisa izivumelwano asezenze nabantu abonisane nabo ngasese phambilini. Mayelana nokuqokwa kukaNkk Patricia de Lille onguMengameli weGood Party njengoNgqongqoshe weMisebenzi yoMphakathi nokuThuthukiswa kweNgqalasizinda, uMngomezulu uthe lena yindlela uRamaphosa afuna ngayo ukushaya ngayo iDA. “Ubefuna ukuyikhombisa (iDA) ukuthi njengoba yathi uDe Lille wahluleka ngenkathi eseyiMeya yaseKapa, kukhona okuhle azokwenza njengoba esekhethelwe lesi sikhundla,” kuchaza uMngomezulu. Uthe ngokwenzenjalo, uRamaphosa uhlose ukuthi kube khona abazohlabeka umxhwele ngokusebenza kukaDe Lille, bese beyilaxaza iDA baye kwi-ANC nakwiGood. Lilonke uthe lena yindlela yokuhlakaza iDA, ikakhulukazi eWestern Cape. “Empeleni singasho lapha ukuthi uMengameli ushaye izinyoni ezimbili ngetshe elilodwa,” usho kanje uMngomezulu. Mayelana nokubuyiswa koNgqongqoshe abebekhona kwiKhabhinethi yaphambilini njengoMnuz Tito Mboweni kwezeziMali noNkk Nosivivwe Mapisa-Nqakula kwezokuVikela, uthe inhloso ukugcina isipiliyoni ukuze kusebenzeke kalula. “Baningi abafakiwe abangene bathi khaxa eminyangweni abafakwe kuyona,” kusho uMngomezulu. Ubale uMnyango weziMali nowezobuDlelwano bamaZwe ophathiswe uNkk Naledi Pandor ukuthi ibalulekile, bekufanele inikezwe ongqongqoshe abakhethelwe yona. Mayelana nokukhethwa kukaMnuz Pravin Gordhan, uMngomezulu uthe lokhu kushiya imibuzo kwabaningi ngenxa yefu lenkohlakalo elilengela phezu kwekhanda lakhe emuva kombiko wokungaziphathi kahle kwakhe owakhishwa uMvikeli woMphakathi, * -Advocate Busisiwe Mkhwebane. ‘Ngibona eshaye eceleni ngokuqoka uGordhan kwazise abanye bazobuza ukuthi ngabe kukhona yini ukukhetha iphela emasini,” usho njalo. NgokukaSolwazi Somadoda Fikeni naye ongumhlaziyi wezepolitiki, ngaphambi kokuthi kuqokwe ongqongqoshe kwikhabhinethi kazwelonke nasezifundazweni, kubhekwa ukuthi uyilungu layiphi inhlangano, kube ukumeleka kobulili ngendlela efanele, iminyaka yalowo muntu nokuthi uziphethe kanjani. UFikeni uthe kuyenzeka ukuthi isipiliyoni nemfundo kube ngezinye zezinto ezidingekayo uma uzoqokwa. Kodwa ukuziphatha ngokufanele yikona okumqoka. “Kudingeka umuntu okwaziyo ukuhola abantu oxhumene nabo,” kusho uFikeni. Wenze isibonelo ngokuqokwa kukangqongqoshe wezemfundo, wathi kumele kube umuntu okwaziyo ukusebenzisana nothisha, abafundi, izinyunyana nezinye izinhlaka zemfundo. “Okumele sikuqaphele ukuthi abathatha izintambo emva kuka-1994, babe ngenaso isipiliyoni sokuphatha izwe,” kugcizelela uFikeni. Uthe ababenesipiliyoni nemfundo efanele ngaleso sikhathi, babenemicabango yokubuyisela izwe emuva, okuchaza ukuthi akuyona into okungagxilwa kuyona leyo. UMnuz Thababani Khumalo ongumhlaziyi wezepolitiki ozimele, uthe kungaba yisu elihle ukuthi kwakhiwe ikomiti elizobhekela ukubekwa kongqongqoshe abaqokelwa ezikhundleni kwiKhabhinethi kazwelonke nasezifundazweni ukuze kugwenywe isimo sokuqokelwa ezikhundleni kwabathile ngoba nakhu bezwana nomholi othile. Ngokwakhe, leli komiti kumele likwazi ukuchaza ukuthi ukuze lowo muntu oqokelwe esikhundleni esithile nje, yingenxa yasiphi isizathu. “Emazweni ase-Asia, umnotho wakhona uthuthuka masishane ngendlela eyisimanga ngoba abafakwa ezikhundleni basuke bewufundele futhi benolwazi lwawo lowo msebenzi,” kuchaza uKhumalo. Uthe iyethusa indlela okuqokwa ngayo ongqongqoshe kuleli, okuthiwa kumele balethele abantu izidingo zempilo. “Kulesi sikhathi sekubekwa abantu ngoba umholi othile efuna ukufeza izinhloso zakhe, hhayi ezomphakathi,” kusho uKhumalo. Uncome uRamaphosa, wathi usekhombisile ukuthi izinto eziningi uzimisele ukuzenza ngendlela ‘’ehlelekile”. “Kuyaye kube yinto enhle ukuthi uhulumeni kazwelonke nowezifundazwe, bathumele umlayezo ofanayo esizweni ngokwezinhlelo zokulethela umphakathi izidingo,’’ kuchaza uKhumalo. Wenze isibonelo ngokuthi ebholeni awuthathi unozinto ukuthi kube uyena oyogadla ngaye. Ngokusho kukaKhumalo, esifundazweni KwaZulu-Natal kusaqokwe ongqongqoshe abafanayo nalabo abenzele phansi umphakathi ngaphambi kokuthi kuyiwe okhethweni. “Ezweni lethu sinazo izinsiza zokulethela abantu izidingo. Inkinga enkulu ukufuna ukufeza izinhloso zethu esikhundleni sokufeza izinhloso zabantu,” kuchaza uKhumalo. “Uma kwenzeka ngalolu hlobo, kuzohlala kunesikhala esizoholela ekutheni abantu babulawe yindlala nemibhikisho enganqamukiyo,” uchaza kanje. UMnuz Makhosini Mgitywa ongumhlaziyi wezepolitiki, unombono owehlukile. Uthe ukuqokwa kwabantu abasebasha, kungakhathaleki ukuthi banesipiliyoni noma cha, ngezinye zezinto akholelwa wukuthi zingaba nomphumela omuhle kwezentuthuko. “Into okuzomele kuliwe nayo, inkohlakalo nokwehluleka kwabantu ukuziphatha,” kuchaza uMgitywa. Uthe ukuhlolwa kwamabhuku kahulumeni ukuze kube nesiqiniseko sokuthi awanawo ugcobho, yinto okumele uhulumeni kazwelonke nowesifundazwe kube yinto ayikhuthazayo ngoba inkohlakalo yiyo eyenza abantu baphelelwe yithemba ngokuphatha kukahulumeni. “Kumele akhishwe amasela kuhulumeni ngoba ukulethela abantu izidingo kudinga ubambiswano,” kuchaza uMgitywa.