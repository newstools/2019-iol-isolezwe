Okhulumela amaphoyisa KwaZulu-Natal, uCol Thembeka Mbele, uthe umsolwa oneminyaka engu-31 uboshwe ngoLwesibili kanti uvele okokuqala enkantolo yeMantshi yaseManzimtoti izolo. Kuthiwa umsolwa uboshwe kubo kwantombazane asolwa ngokuyidlwengula. Unina womgilwa ongeke adalulwe ngoba kuvikelwa umgilwa, uthe umsolwa ufike kulo muzi ezocela ukuthi akhokhele akwenzile. “Ufike wasitshela ukuthi ucela ukusikhokhela ngalokhu akwenzile, angizange ngivume ukumlalela ngoba bengifuna ukumbona eboshiwe. Ngivele ngaphuthuma ngayovala isango ukuze angaphumi, ngase ngithinta amaphoyisa abe esefika embopha,” kusho unina womgilwa. Unina womgilwa uthe usekhululekile kancane emoyeni njengoba umsolwa eseboshiwe. Umndeni wale ntombazane uvule icala lokudlwengula ezinyangeni ezintathu ezidlule emva kokuthola ukuthi le ntombazane isidlwengulwe yaze yakhulelwa. Kuthiwa le ntombazane yatshela umndeni wayo ukuthi “umalume” wayehamba nayo eyoyidlwengulela ekhaya lakhe. Lokhu wakwenza kaningana. NgeSonto uNgqogqoshe wezokuThuthukiswa koMphakathi eKZN, uNkk Nonhlanha Khoza, uphakamise ukuthi kusheshiswe kuboshwe umsolwa. FUNDA: ‘Umalume ukhulelise’ umfundi (12) abemthutha Abomkhankaso we-#TotalShutDown bakwamukele ukuboshwa kukamsolwa bancoma nesiphakamiso sikaNkk Khoza. Ohola lo mkhankaso KwaZulu Natal, uNksz Beverlet Motlhabani, ugcizelele ukuthi kumele kuhlolisiswe bonke abasebenza ngezingane ezincane ukuze zivikelele. “Into eyenzeke kule ntombazane ibuhlungu kakhulu, ngiyazwelana nayo nomndeni wayo,” kusho uNksz Motlhabani. USihlalo wenhlangano “yomalume” engaphansi kweSantaco KwaZulu-Natal, uMnuz Mandla Mvubu, uthe lo wesilisa akasiyo ingxenye “yomalume” abathutha izingane. “Senze uphenyo olunzulu sathola ukuthi lo wesilisa osolwa ngokudlwengula akasiyo ingxenye “yomalume”, ngakho akumele ayamaniswe nathi.”