Ithimba leCouncil for Geoscience (CGC), ngoLwesine livakashele eHarding lethula umbiko ngophenyo lwenkwali obekusolwa ukuthi ikhiqiza igolide. Leli thimba lajutshwa nguNgqongqoshe wezokuMbiwayo uMnuz Gwede Mantashe ngoJuni, emuva kokuba izinkulungwane zamalungu omphakathi bezigijimela ukumba inkwali. Esitatimendeni sombiko weCGS esishicilelwe kwi-website yalo mkhandlu, kuvele ukuthi le nkwali ayinalo igolide. Kuvele ukuthi umhlaba okukhona kuwo le nkwali, awunothile ukuthi ungaba negolide. Umbiko uthole ukuthi kule nkwali kukhona amatshe abizwa nge-pyrite, chalcopyrite, pentlandite, cobalite, sphalerite ne-galena. Kuvela ukuthi i-pyrite ne-chalcopyrite icishe ifane negolide. “Ngokophenyo lwethu sithole ukuthi alikho igolide kule nkwali noma eduze nayo. Le ndawo ayisoze yakhiqiza igolide ngenxa yesimo somhlaba onganothile,” kusho umbiko. Ngesikhathi kuqalwa ucwaningo ngonyaka odlule, kwathathwa amatshe ayohlolwa eMintek Laboratory eGoli. Kuvela ukuthi le nkwali ububanzi bayo obuwu-150 metres, ibisetshenziselwa ukumba inhlabathi yokulungisa umgwaqo. Inkwali yavalwa ngo-Okthoba wonyaka odlule ukuze kwenziwe kahle uphenyo. Okhulumela ikomiti lomphakathi uMnuz Tony Mbuthuma, uthe abanelisekile ngombiko wabacwaningi. Uthe yize bechazeliwe ukuthi kungani kuchithwa izinsolo zegolide kodwa kuneminye imibuzo engaphendulekanga. “Umphakathi awuyizwa kahle indaba yokuthi inkwali ingabe isambiwa. Kuvele ukuthi kumele imbiwe kuphela yilabo abanelayisensi yokumba izimayini. Phambilini bekumbiwa inhlabathi kule nkwali, osekushiya eminye imibuzo uma kungasavumelekile nokuthi imbiwe,” kuchaza uMbuthuma. Uthe selokhu kwaqalwa uphenyo inkwali ibivaliwe, kubekwe nonogada. Batshelwe ukuthi namanje izogadwa futhi umphakathi akumele usondele kuyo. “Okushiya imibuzo ukuthi uma inkwali ingenawo umnotho kungani bese kuvinjelwa umphakathi uqhubeke nobukwenza khona. Lokhu kuqinisa izinsolo zokuthi indawo inawo umcebo,” kusho uMbuthuma. Ngesikhathi iphephandaba iThe Mercury eliwuzakwabo weSolezwe livakashele le nkwali, umphakathi wawuyimba ngamafosholo. Abanye baveze ukuthi bayawadayisa amatshe abawathola kule nkwali, abakholelwa ukuthi yigolide. Baveze ukuthi amatshe aqala kuR50. Kwaphoqeleka ukuthi kubiywe inkwali emuva kwemibiko yokulimala kwamalungu omphakathi.