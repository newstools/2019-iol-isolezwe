UKUDUNWA kwezimoto kuleli ngenye yezinkinga eziphambili ebhekene nabantu namaphoyisa. Ngokwezibalo ezivela emaphoyiseni kusukela ngo-Ephreli ku-2017 kuya kuMashi ka-2018 nyakenye kwebiwe izimoto ezibalelwa ngaphezulu kuka-16 000 ngosuku, okungalinganiselwa ngokuthi kwebiwa izimoto eziwu-45 ngosuku kuleli. Cishe kubo bonke abantu obaziyo abanezimoto, ukhona oseke wakuxoxela ngosuku agilwa ngalo ephucwa imoto noma bezama ukumphuca. Noma ingekho indlela engakuvikela ngokuphelela kubantu abaduna izimoto, ukwazi izindawo ezidunwa kuzo kakhulu kungabasiza abanye abashayeli ukuthi baqikelele uma bekuzo. Nalu uhlu lwezindawo ezihamba phambili ngokudunwa kwezimoto eThekwini: • AN Centre, 16 Chestnut Cres, Marianhill, • 1 Justice St, Chatsworth • Umlazi V • 2 Police Station Road, Isipingo • 36 Deodar Avenue, Umbilo • Julius Nyerere Streetand Anton Lembede Street, Greyville • Dr Pixley Kaseme Street • 182 Botanic Gardens Road, Musgrave • Alpine Road • 2 Marbleray Dr, New Dawn Park • Park Hill, Durban North Ngokwe-Arrive Alive, nazi izindlela izigebengu ezivame ukuduna ngazo izimoto: - Izimoto eziningi zidunwa ngasesangweni lomuzi. Izigebengu zithanda izindawo eziseduzane nomgwaqo ongazilekelela zibaleke kalula.  - Abaningi badunwa izimoto ngesikhathi besamile emgwaqeni.  - Ziyayithatha imoto nakuma-parking, imvama ngemuva kokukulandela  - Ziyakulandela noma usuka egaraji likaphethroli, zilinde indawo ethule lapho zingakuduna khona imoto.  - Abaduna izimoto babuye basebenzise imoto ukuze bakukhiphe emgwaqeni. - Ziyadunwa futhi izimoto ngesikhathi usanda kwehlisa izingane esikoleni noma uyozilanda.  -Ezinye izimoto zithathwa ngesikhathi umnikazi wayo ekhangisa ukuthi uyayidayisa. Kunabashaya engathi bafuna ukuyizwa kanti bazoyeba.  - Izigilamkhuba zibuye zizenze amaphoyisa omgwaqo noma e-SAPS ukuze akuphuce imoto.