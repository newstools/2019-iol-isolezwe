WESULILEÂ  ePhalamende umholi we-NFP uNkk Zanele -KaMagwaza Msibi. Lo mholi we-NFP ujoyina uhlu lwamalungu ePhalamende esula ubuthaphuthaphu selokhu kwamenyezelwa ikhabhinethi. UKaMagwaza-Msibi uke waphatha isikhundla sePhini likaNgqongqoshe wezeSayensi nobuChwepheshe nongabuyelanga kusona kule khabhinethi entsha. UMnuz Simo Mkhwanazi okhulumela i-NFP kuzwelonke ucashunwe wumsakazo uKhozi FM eqinisekisa ukuthi umholi wabo usethi khumu. ''Useyosebenzela iqembu alikhulise liqine. Okunye okubhekiwe wukuthi akaphathekile kahle kuyamgqilaza ukwehla enyuka kakhulu kungcono athi ukuhoxa futhi lesi sinqumo sithathwe yiqembu,'' kuchaza uMkhwanazi. Akukaqondakali ke ukuthi ubani ozothatha isikhundla sikaMagwaza-Msibi ePhalamende. I-NFP ishaye udaka okhethweni luka-2019 ithola isihlalo esisodwa esiShayamthetho KwaZulu-Natal isuka kweziyisithupha. Kuzwelonke ithole izihlalo ezimbili.