UMnuz GG Alcock osanda kukhipha incwadi ekhuluma ngokusimama kwamabhizinisi amancane ethi Kasinomic Revolution, ubekhuluma engqungqutheleni eseThekwini i-Entrepreneurship Lekgotla. Ubekhuluma nezitshudeni zezikhungo ezehlukene zemfundo ephakeme, ezikhuthaza ngokungena kulolu hlobo lwamabhizinisi. U-Alcock, okhulele eMsinga, uthe kumphatha kabi ukuthi ukuze uthathwe njengosomabhizinisi ohlonishwayo kudingeka ube nebhizinisi elikhulu. Ukholwa wukuthi amabhizinisi amancane, ikakhulukazi asemalokishini, yiwona ayikusasa kwezomnotho. “Sinenkinga yokuthi ngisho abantu abadayisa emgwaqweni basabukelwa phansi, kabathathwa njengosomabhizinisi. Izinkomba kwezomnotho ziveza ukuthi izitolo ezincane emalokishini yizona ezizogcina zingenisa umnotho omkhulu.’’ Wenze izibonelo ngamabhizinisi amaningi enze ngawo ucwaningo ezindaweni ezahlukene, athe enza izindodla zemali. Ulinganise ngabesifazane abadayisa amagwinya emarenki nasezikoleni, athe bakwazi ukuphila ukwedlula abanye abantu abanamabhizinisi ahlonishwayo. U-Alcock uveze ukuthi ngisho ibhizinisi lamakhambi esintu lingenisa enkulu imali. “Umkhakha wezokwelapha ngamakhambi esintu wenza uR38 million ngonyaka. Bawu-27 million abantu abasebenzisa imali bethenga amakhambi esintu. Inkinga wukuthi ukudayisa amakhambi esintu asikuthathi njengebhizinisi ngoba sikubukela phansi. EChina bathathe amakhambi abo esintu bawafaka emakethe, kumanje nathi sisebenzisa wona.” Uthe kubuhlungu ukuthi kunezingane ezifundiswe ngemali yamabhizinisi okudayisa emgwaqweni kodwa eseziwabukela phansi. Ukhuthaze izitshudeni ukuthi zingajahi amabhizinisi amakhulu kodwa zingene kulawa aselokishini ngoba yiwona ayikusasa kwezomnotho. U-Alcock, oseneminyaka ewu-20 enza ucwaningo ngamabhizinisi amancane, uhambele amazwe ebheka ukuthi anamuphi umthelela kwezomnotho. UyiMarketing Specialist yenkampani yakhe iMinanawe Marketing. Waqala ukuba nothando lokubheka amabhizinisi amancane emuva kokuba ekhulele eMsinga wabona indlela abesifazane abaziphilisa ngayo ngokudayisa. Wazakhela udumo ngencwadi ethi Born White, Zulu Bred ekhuluma ngokukhulela kwakhe eqhugwaneni eMsinga, okwamenza wanothando lwamasiko esintu njengoba ekhuluma nezilimi zesintu. I-Entrepreneurship Lekgotla eyenziwe uMnyango weMfundo ePhakeme neDurban University of Technology, izophothulwa kusasa. 