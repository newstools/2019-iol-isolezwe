Izolo ummeli ka-Adv Jiba, u-Adv Zola Majavu, utshele izintatheli ukuthi ujabule ngesinqumo senkantolo futhi ubengakwazi nokukhuluma emuva kokuthola lezi zindaba. “U-Adv Jiba ujabule kakhulu ngesinqumo seNkantolo yoMthethosisekelo. Ngesikhathi ngimazisa ngesinqumo uthe icamagu livumile okusho ukuthi amadlozi akuzwile ukukhala kwakhe,” kusho uMajavu. Uthe u-Adv Jiba uzoqhubeka nokulwa ukuze ageze igama lakhe. IJaji Chris Japhta weNkantolo yoMthethosisekelo usichithile isicelo seGeneral Council of the Bar of South Africa (GCB) ngoba udaba elulethe ezithebeni zenkantolo kabakwazi ukulengamela ngokomthetho. I-Organisation Undoing Tax Abuse (Outa) izwakalise ukuphoxeka ngokuthi u-Adv Jiba nozakwabo u-Adv Lawrence Mrwebi abasuswanga ohlwini lwabameli eNingizimu Afrika. I-GCB yayifake isicelo sokuthi o-Adv Jiba noMrwebi basuswe ohlwini lwabameli basemajajini ngoba abaziphathanga kahle. Okhulumela i-Outa kwezomthetho, u-Adv Stefanie Fick, uthe baphoxekile ukuthi iNkantolo yoMthethosisekelo ithi lolu daba ayikwazi ukulangamela kodwa bayaqonda ukuthi umthetho akufanele wenzelele. Uthe u-Adv Jiba noMrwebi abenzanga kahle kwezomthetho ngoba bachitha amacala ayebhekene nowayeyisikhulu samaphoyisa, uMnuz Richard Mdluli, ngaphandle kokulandelela umthetho. Ukhale ngokuthi ziningi ezinye izenzo lapho bebeka khona abantu amacala kungafanele. I-Outa ngenye yezinhlangano ezajabula ngesikhathi uMengameli Cyril Ramaphosa exosha u-Adv Jiba noMrwebi.