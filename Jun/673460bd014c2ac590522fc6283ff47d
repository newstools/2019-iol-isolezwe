Lokhu kushiwo ngowayengumhleli walesi siteshi, uMnuz Rajesh Sundaram, izolo ethula ubufakazi kwikhomishini ephenya ngokulawulwa koMbuso yidlanzana. Kuthiwa uZuma wayefana nomunye wabahleli ehlela imihlangano ngaphambi kokuthulwa kwe-ANN7. Ngendlela iqhaza lakhe alalifihlwe ngayo kuthiwa umndeni wakwaGupta wavala ukuthi lingaphathwa igama lakhe. USundaram uthe uZuma wanikwa igama elithe phecelezi njengoba ayebizwa ngoNumber 9. “Emihlanganweni esasiba nayo u-Atul Gupta wayengafuni kuphathwe nangengozi igama likamengameli. Ngabuza ukuthi kungani uZuma singambizi ngenye inombolo, u-Atul wathi igama ayebizwa ngalo uNumber 9 kwezobunhloli.” Uthe nakuba indodana kaZuma, uDuduzane yayinamasheya angu-21% kodwa yayingabambe qhaza ekuphathweni kwesiteshi. Uthe umhlangano wokuqala phakathi kwe-ANN7 noZuma waba semzini wakhe ngoJuni. “Kwangimangaza ukuthi umengameli abe yingxenye yokuthi kukhulunywe ngesiteshi esasingakathulwa. UZuma wabuza imibuzo ngesiteshi, samtshela ukuthi sizobukeka kanjani, igama laso nendaba yokuthengwa kwezinsizakusebenza. UZuma wafuna ukwazi ukuthi izindaba zizohluka kanjani kunezinye ezibikwa kwezinye iziteshi.” Uthe kweminye imihlangano ayengeyona ingxenye yayo uZuma wayephakamise ukuthi sibizwe nge-International News Channel, CNN kanjalo nelinye i-Africa News Network. Uqhube wathi u-Atul wamtshela ukuthi kuzoba i-ANN7. “U-Atul wathi kumele ngimlalele uZuma uma ekhuluma. Babebonakala bezwana, uma kunezihlobo bebizana ngamagama. Babexoxa bahleka ngendaba yaseWaterkloof (lapho kwahlala khona indiza eyayithwele umndeni wakwaGupta, kuzoba nomshado eSun City ngo-2013) kube sengathi akwenzekanga lutho. Ngibona sengathi babedlala umdlalo, bemenza acabange ukuthi bayamlalela uZuma ukuze umbono wakhe bawuthathe njengento engekho.” Uthe u-Atul wayechoma ethi umndeni wakhe usondelene noZuma. “Uyabona, ngikutshelile ukuthi siyazwana noZuma. Uzoma nathi noma kungathiwa kunjani.” Uthe uZuma wayengafuni ukuthi lesi siteshi sithathwe njengesizinda sokusabalalisa izindaba ze-ANC. USundaram uthe noma ayehola uR100 000 ngenyanga kodwa umndeni wakwaGupta wawungenendaba nokwakusakazwa, wawufuna ukwenza imali eminyangweni kahulumeni.