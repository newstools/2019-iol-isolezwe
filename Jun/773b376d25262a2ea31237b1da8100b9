Isolezwe lithole ukuthi umufi ubephuzile ngesikhathi egconana nomsolwa oyisihlobo sakhe, odinwe walanda umkhonto wambhokoda. Umzukulu kamufi, uNksz Gugu Nyawo, uthe umufi ubize umsolwa ngeShangane, okuyinto abejwayele ukudlaisa noma ngubani ngayo. Kuthiwa umsolwa akalona iShangane ngokobuzwe kodwa umufi ubekuthatha njengehlaya ukugconana ngaleli gama. “Sicabanga ukuthi umsolwa ucasuke kakhulu ngoba akaphuzi. Ucasuke wangena endlini waphuma nomkhonto, wagwaza umkhulu. Okusixakayo ukuthi akazange ngisho abaleke emuva kwesigameko, uqhubekile wazihlalela kwakhe,” kuchaza uNksz Nyawo. Uthe umndeni kamsolwa nawo ushaqekile futhi awuhambisani nalokhu akwenzile. Kuthiwa umsolwa ubehlala yedwa buqamama nomuzi womndeni wakhe. UNksz Nyawo uthe emuva kwesigameko, amalungu omphakathi nomndeni kamsolwa amvalele emotweni maqede abiza amaphoyisa. Kuthiwa umsolwa uboshwe kungakapheli ngisho amahora amabili kwenzeke isigameko. UNkk Philile Khumalo, ongudadewabo kamufi, uthe bese bemjwayele ukuthi ugconana ngokubizana ngeShangane. “Kwathina emndenini ubesibiza kanjalo, bekuyitemu lakhe nje. Ngisho egibela etekisini ubebabiza kanjalo abagibeli nathi asazi kungani kodwa bese singasamnaki. Ngishayelwe ucingo ngoMsombuluko kuthiwa angimphuthumise emtholampilo, ngamfica ekhaya esembozwe ngengubo eseshonile,” kusho uNkk Khumalo. Uthe umfowabo uhlobene ngokuganiselana nomufi. Uthe akazi ukuthi umsolwa ubengazi yini ukuthi yindlela agconana ngayo lena njengoba ecasuke wamgwaza. Okhulumela amaphoyisa esifundazweni, uLieutenant Thulani Zwane, uthe kuphenywa icala lokubulala emuva kwalesi sigameko. Uthe isigameko senzeke ngabo-1.30 emini lapho kuthiwa umufi ugwazwe ngomkhonto emuva kwengxabano nomsolwa owaziwayo endaweni. “Umufi ushonele endaweni yesigameko kwathi umsolwa waboshwa ngalo usuku. Umsolwa oneminyaka engu-55 uboshwe kungakapheli sikhathi kwenzeke lesi sigameko. Kulindeleke ukuthi avele eNkantolo yeMantshi eNgwavuma maduze,” kusho uZwane.  