Lokhu kulandela izigameko zokuhlaselwa kwabasebenzi bezimo eziphuthumayo ezenzeke kabili esikhathini esingangesonto ngesonto eledlule. Kwesinye isigameko esenzeke eMatikwe, Nanda, ngoLwesithathu olwedlule kudutshulwe abasebenzi bezimo eziphuthumayo ababili emuva kokuholelwa Ophathe. Kungakapholi maseko kuphinde kwahlaselwa abanye abasebenzi bezimo eziphuthumayo eMayville ngoLwesihlanu ngabantu ababaphuce izingcingo. Kulesi sigameko akuzange kulimale muntu. Lezi zigameko nezinye ezike zenzeka phambilini seziholele ekutheni inyunyana yabasebenzi bezimo eziphuthumayo ithi kufanele abantu abahlala ezindaweni ezaziwa ngobungozi baye emaphoyiseni uma bebiza i-ambulensi. UMnuz Claude Naicker, wenyunyana yabasebenzi bezimo eziphuthumayo, iPublic Servants Association (PSA) uthe bakhathazekile ngokuthi lezi zigameko ziyaqhubeka nokwenzeka nokuthi amalungu abo aqhubeka nokusebenza phansi kwezimo ezinzima. Uthe ngokwabo amalungu omphakathi adinga usizo lwama-ambulensi kufanele aye esiteshini samaphoyisa esiseduzane bese beshaya ucingo bekhona bacele i-ambulensi. Uthe abasebenzi bezimo eziphuthumayo bazobe sebebathatha khona bacele nokuphelezelwa amaphoyisa uma kukhona angabaphelezela. “Yikhona esibona kungasiza ukuvikela amalungu ethu lokhu ngoba sacela ukuphelezelwa ngonogada abahlomile kodwa umnyango wasitshela ukuthi awunayo imali. Sacela ukuphelezelwa amaphoyisa nawo athi ayashoda. Amalungu ethu ayaqhubeka nokusebenza ezimeni ezinobungozi,” kusho uNaicker. Uthe basafuna nokuhlangana nomnyango bezwe ukuthi uhleleni. UNaicker uthe bazoxoxa nanamalungu abo bezwe kuwona ukuthi acabanga ukwenzenjani. Uthe abavumelani nokuthi abezimo eziphuthumayo baphathe izibhamu ngoba lokhu kuzobabeka engozini kwazise izigilamkhuba zizojika zibahlasele zifuna izibhamu. UMnuz Mpho Mpogeng, wenyunyana yabasebenzi iSouth African Emergency Personnel’s Union (SAEPU), uthe kuyabaxaka ukuthi namanje iziphathimandla zezempilo zisaqhamuka namazwi athi zishaqekile uma kwenzeka izigameko ezifana nalezi ngoba kade zaqala. Uthe abakufunayo manje ukwazi ukuthi bazokwenzani ukubhekana nalesi simo. Uthe abafuna ukukubona kwenzeka ukuhlinzekwa ngonogada abahlomile abazophelezela abasebenzi uma beya ezindaweni ezinobungozi, ukufakwa kwama-panic button kuma-ambulensi nokuvulwa kwemitholampilo ubusuku bonke. Uthe kungcono uma i-ambulensi izobizwa wumtholampilo. Uthe balokhu bezwa ngamahemuhemu ukuthi umnyango uthi awunayo imali yokuqasha onogada kodwa awukaze ubatshele bona lokho. UMnuz Sifiso Dlamini weNational Public Service Workers Union (NPSWU) uthe sebebhalele owengamele abezimo eziphuthumayo bemtshela ukuthi akayisukumele le ndaba ngoba amalungu abo asethe ngeke aye uma ebizwa ezindaweni ezinobungozi. Uthe kuzodingeka ukuthi kusebenzisane nezinhlaka ezehlukene ukubhekana nale nkinga. UDlamini uthe okwamanje bafisa ukuthola usizo kwabomthetho ukuvikela abasebenzi. Okhulumela amaphoyisa uCol Thembeka Mbele uthe amaphoyisa aphenya icala lokuphanga emuva kokuthi abasebenzi bezimo eziphuthumayo bephucwe amaselula nemali bekade bebizelwe ukulanda isiguli.