UNobhala weSACP, uMnuz Themba Mthembu, uthe ikhomishini yafunwa amalungu e-ANC ngakho akumele abanye abaholi bayigxeke ngoba bengasahambisani nayo befuna ihlakazwe. Uthe bajabula ngesikhathi i-ANC iphakamisa indaba yekhomishini kodwa manje kukhona abaholi abayigxekayo ngoba ingahambisani nabo. “Kumele ivikelwe ikhomshini yenze umsebenzi wayo. Kumele ihlale ikhona sifuna i-ANC iyise kule khomishini iMeya yeTheku ukuze iyophendula,” kusho uMthembu. Ukusho lokhu izolo esithangamini nabezindaba eThekwini ngemuva komhlangano wesigungu seSACP. Odabeni lweMeya yeTheku uNobhala we-ANC, uMnuz Ace Magashule, uthe kunobuholi bukaKhongolose esifundazweni okumele buthathe isinqumo ngodaba lukaNkk Gumede. Odabeni lokugxekwa kwekomiti elibhekele ukuziphatha uthe asikho isidingo sokuthi lihlakazwe ngoba kukhona abangahambisani nalo. Uthe kube nokuphikisana engqungqutheleni yaseNasrec ngokuthi ikomiti kumele libe namaphi amandla. “Likhona ikomiti elibheka ukuqondiswa kobugwegwe nelibhekele ukuziphatha. Amagama abaholi ayiswa kuleli komiti ayevela emphakathini owafaka izikhalo kwikhomishini yezokhetho i-IEC. I-IEC yagcina isuse ohlwini umuntu oyedwa futhi naye owayengaveli kwi-ANC owayeyilungu lelinye iqembu,” kusho uMagashule. UMthembu uphinde wahlaba ikhwelo lokuthi kumele kube nekhomishini ephenya ngokulawulwa koMbuso yidlanzana kulesi sifundazwe. “ITheku lilawulwa yidlanzana. Uma ufuna ukwazi ngamathenda azophuma eThekwini hamba uye eMhlanga noma eHillcrest. Osomabhizinisi abalawula iTheku yingakho sifuna kube nekhomishini kaZondo ezophenya lezi kanye nezinye izinto ngoba neminyango kahulumeni ayilawulwa ongqongqoshe,” kusho uMthembu. Uthe bafuna iphele indaba yokuthi kusetshenziswe imali eningi kuqashwa amaciko azonandisa emicimbini yokuhambisa intuthuko ekubeni ngabe imali isetshenziselwa ukuhambisa izidingo kubantu. Uthe abasho ukuthi akungakhangiswa kwabezindaba ngoba uhulumeni uyabadinga kumele isikhathi esiningi sichithwe kuxhunywana nomphakathi ukuze kuhanjiswe izidingo zomphakathi. UMthembu uthe bazohlangana noNdunankulu bayokhala ngezinye izinto ezithinta isifundazwe. Uphinde wakhala ngabanye abaholi abebenamava abasusiwe ekubeni yizimeya bayiswa esiShayamthetho wathi kuzodingeka kuvalwe izikhala zabo. Kwabanye abantu abasuke komasipala kubalwa uMnuz Mluleki Ndobe obeyiMeya yaseHarry Gwala oseyiPhini liaSomlomo wesiShayamthetho, uMnuz Ricardo Mthembu noMnuz Velenkosini Hlabisa we-IFP osehola i-IFP esiShayamthetho. Uthe bafuna iphele indaba yokuqashwa kwabantu ngokwetoho kodwa baqashwe ngokugcwele.