Abakwa-Uber Eats bathi bashaqekile ngokubulawa ngesihluku koMnuz Cedric Musonera (33) waseBurundi obulawe emgwaqweni uFlorida. Isitatimende esithunyelelwe Isolezwe ngabakwa-Uber Eats sithi bayaxhumana nomndeni selokhu kwenzeke lokhu. “Siyazwelana kakhulu nomndeni ngalokhu okwenzekile. Sizimisele ukweseka umndeni kulesi simo. Sizosebenzisana namaphoyisa ophenyweni ngoba kasihambisani nalokhu okwenzekile. Sesixhumene nabomshwalense wethu ukuze silekelele ezindlekweni zomngcwabo.” UMusonera wadutshulwa ngaphandle kwendawo edayisa inyama ethosiwe, kade eyothatha ama-oda amakhasimende ayezowahambisa ngesithuthuthu. Kuthiwa waxabana nekhasimende elalikade likhulume amagama okumcwasa likhala nangokuthi lijahile kulayini. Lamlinda ngaphandle lamdubula. Abomndeni nabangani bakamufi bathe ubenezinyanga eziyisishiyagalombili eqale umsebenzi kwa-Uber Eats, eqongelela imali yokufunda. Baveze ukuthi ubeyisitshudeni seChemical Engineering eDurban University of Technology (DUT). Nokho isitatimende esithunyelwe nguMnuz Alan Khan okhulumela iDUT sikuchithile ukuthi ubesafunda khona. UKhan uthe ngokwamarekhodi abo kuvela ukuthi uMusonera wayebhalisele iChemical Engineering ngo-2017 wangaphinde waqhubeka. “Siyakuqinisekisa ukuthi ushone engasesona isitshudeni saseDUT. Nokho sishaqekile futhi siyazwelana nomndeni wakhe nabangani. Sidlulisa ukudabuka kakhulu,” kusho uKhan. Okhulumela amaphoyisa, uColonel Thembeka Mbele, uthe umufi wadutshulwa ngbo-9 ebusuku ngoLwesibili, waphuthunyiswa esibhedlela washonela khona. Uthe kusaphenywa icala lokubulala kodwa akekho oseboshiwe. Uveze ukuthi umsolwa wadubula maqede wabaleka ngemoto. Umfowabo kamufi, uMnuz Aaron Ndayizeye, uthe bakhathazekile ukuthi namanje akukaboshwa muntu. Uthe bakhulumile nomphenyi wecala wabatshela ukuthi basabheka amakhamera asesitolo adutshulwe ngaphandle kwaso ukuze asize ophenyweni. Uvumile ukuthi baxhumene nabakwa-Uber Eats bathembisa ukusiza emalungiselelwe omngcwabo. Uthe abakazi ukuthi bazosihambisa nini isidumbu somfowabo eBurundi ngoba basalinde umphumela wokuhlolwa kwaso. NgoLwesithathu ozakwabo baqhinqe lapho adutshulelwa khona befuna kuboshwe umsolwa.    