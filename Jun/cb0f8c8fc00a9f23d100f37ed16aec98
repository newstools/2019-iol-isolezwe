Izolo, iPSL imemezele ukuthi iqembu elizowina iligi ekupheleni kwesizini ka-2019/2020 lizogoduka noR15 million. Kade sekuphele iminyaka ompetha bePremiership behlomula uR10 million obukade ugxekwa abaqeqeshi abehlukene ngokuthi ufana nento engekho kwazise iPremiership ithathwa njengeligi enkulu kunawo wonke e-Afrika. Lokhu bekudalwa wukuthi iqembu elisuke liwine izindebe ezimbili ngesizini belibedlula ompetha beligi edlalelwa isizini yonke kwazise iNedbank Cup ikhokha uR7 milliion, i-MTN8 igixabeza iqembu eliwinile uR8 million, bese kuthi iTelkom Knockout ihambisane nesizumbulu sikaR4million. I-Absa izochitha imali elinganiselwa kuR40 million emaqenjini wonke akwiligi ekupheleni kwesizini ka-2019/2020. Usihlalo wePSL, u-Irvin Khoza, uthe kade sekuyisikhathi sokukhombisa ukuthi iPremiership inkulu e-Afrika. “Uzonyuka kakhulu umbango. Umpetha we-Absa Premiership kule sizini uzothola uR15 million. Lokhu ukuyinyusa ngamaphesenti awu-50. Abaxhasi kudingeke bacubungule bajule ukuze lokhu kwenzeke. Iligi yethu inkulu e-Afrika futhi iheha abantu abaningi okukhona kubona abahlwaya ikhono nababhejayo. Ngizwile ukuthi ukubheja sekunyuke kakhulu eMzansi futhi abantu abaningi bazuza imali, abanye balahlekelwa yimali ngenxa yobunzima bokuqagula imiphumela yemidlalo. Okwethu ukwenza isiqiniseko sokuthi iligi yethu isayiletha injabulo,” kusho uKhoza. UKhoza uphinde wamemezela uhlelo abalusungule ngokubambisana nabaxhasi beligi, i-Absa, oluzosiza abadlali bakwazi ukonga imali ukuze bavikele ukuba hlwempu uma sebeliyekile ibhola. “Laba badlali abaletha injabulo kufanele benzelwe uhlelo lokuthi bakwazi ukuphila uma sebeliyekile ibhola. Akufanele bahlupheke, baphenduke ihlaya emuva kokusijabulisa sonke lesi sikhathi,” kusho uKhoza. Imidlalo yePremiership ezoqala ngo-Agasti 3, izozibula ngomdlalo wabakhaya baseTshwane ozoba phakathi kweMamelodi Sundowns neSuperSport United. Abakhaya baseSoweto, i-Orlando Pirates neKaizer Chiefs, abazozelula ngeCarling Black Label Cup, bazovula ngemidlalo engenabo ubunzima. I-Pirates izoqala ekhaya e-Orlando Stadium neBloemfontein Celtic. Amakhosi azoqala ekuhambeni kwiHighlands Park ngo-Agasti 4.