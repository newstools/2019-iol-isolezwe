Lokhu kuvele esitatimendeni esikhishwe nguDkt Nonhlanhla Mkhize, uMqondisi jikelele wesifundazwe ngemuva komhlangano wongqongqoshe. UNgqongqoshe wezeMfundo KwaZulu-Natal, uMnuz Kwazi Mshengu, wethule lesi siphakamiso kwisigungu songqongqoshe emva kwezehlakalo zokuntshontshwa kwempahla ezikoleni. Muva nje kubulewe uthisha eMasuku Primary eFolweni odutshulwe wafa ngesikhathi sesikole. Isitatimende sithe iyesekwa imizamo yomnyango yokunqanda udlame ezikoleni. “Kubikwe ukuthi kube nezehlakalo zamaqembu ezigebengu, izidakamizwa, utshwala, ukweba nokubamba inkunzi ezikoleni. Ongqongqoshe bayaseseka isiphakamiso sokuthi kuqashwe amavolontiya emphakathini azokhokhelwa imali ukuze ahlinzeke ngezokuphepha,” kusho uDkt Mkhize. Okhulumela uMshengu, uMnuz Kwazi Mthethwa, uthe okwamanje lesi siphakamiso sisasetshenzwa njengoba kusazoxhunywana nazo zonke izinhlaka. “Njengoba uNgqongqoshe asho kusazoxhunywana nazo zonke izinhlaka kwezemfundo okubalwa nezinyunyana zothisha. Uhlelo olusasetshenzwa, kuseva ukusho ukuthi luzoma kanjani kodwa ngoba selwethulwe kongqongqoshe sekuzoba olwayo yonke iminyango ngoba lesi sihlava sodlame ezikoleni sithinta wonke umuntu,” kusho uMthethwa. UMengameli weNatu, uMnuz Allen Thompson, uthe bazolinda umbiko ogcwele ngalolu hlelo ngaphambi kokuphawula kabanzi. Uthe kodwa ngeke bahambisane nokuthi kuqashwe amavolontiya ngoba kumele kuqashwe abantu ngokugcwele. INatu yakhala ngokuthi izinyunyana zishiywe ngaphandle kulolu hlelo lokuqinisa ezokuphepha ezikoleni. UMthethwa wathi okwamanje wuhlelo lwangaphakathi wathi basazozimema ezinye izinhlaka zibe yingxenye yalo. UDkt Mkhize uthe babikelwe nangokuqhubeka kwamakilasi okufundisa njengoba kungamaholidi ukuze kuphuculwe imiphumela ka-matric. Ezintweni ababhunge ngazo kubalwa ukungena ngodli kwabantu emhlabeni okungewona owabo, ukushiswa kwamaloli nokunye. Uthe kubhungwe nangokuqubuka kwezifo i-anthrax, isifo samatele nokugonywa kwezilwane oThukela naseHarry Gwala. “Kuxoxwe nangokuphazamiseka okubekhona ngaphambi kokhetho eKuvukeni oThukela. Umphakathi wawukhalela izidingo okubalwa amanzi, ukungalungiswa kwezindlu ezashaywa yisichotho nokungaqoqwa kukadoti.”  