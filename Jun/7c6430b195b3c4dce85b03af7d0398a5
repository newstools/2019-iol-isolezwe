SIDLIWE ngamasongo kaSigonyela isikhulu sezokuShushisa KwaZulu-Natal ngezinsolo zetulo lokubulala umkaso. IPhini loMqondisi wezokuShushisa u-Advocate Kombisa 'KK ' Mbakaza lithole ibheyili kaR2000. Okhulumela uPhiko lwezokuShushisa esifundazweni uNatasha Kara ukuqinisekisile ukuboshwa kukaMbakaza wathi uzobuyela enkantolo ngo-Agasti 28 nonyaka ebhekene necala letulo lokubulala umkakhe. Uthe akafuni ukwanda kakhulu ngoba kungase kuphazamise uphenyo lokho. Ubevele eNkantolo yeMantshi yaseThekwini ngoLwesibili. Sengathi ukuboshwa kukaMabakaza kulandela ukuthi inkabi ivele yaqonda emaphoyiseni yamceba. Kuthiwa kuvela ukuthi uMbakaza wabamba umhlangano ngoMashi eGlenwood lapho ayehleli khona namadoda amabili kuhlelwa ukubulala umkakhe kwaze kwavunyelwana ngenkokhelo. Kuthiwa unkosikazi kaMbakaza ubengumshushisi e-Eastern Cape. 