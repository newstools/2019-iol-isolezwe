AKAFUNWA nalapho ehambe khona yingxenye yamakholwa awaphethe umfundisi osedume ngokuqhumisa izikhonzi ngempama enkonzweni kubuka abanye abazalwane. UMfundisi Malusi Richard Ziqubu (33), ophethe ibandla lamaLuthela elaziwa ngokuthi yiMondi Parish, eShowe, akadumile kuphela ngokuqhumisa impama, kodwa kuthiwa udume ngokuchapha namakholwa ngenhlamba. Uphinde ashiye angalazi lapho ewanikeza isidlo seNkosi. Nasezinkambeni zikaFaro kuthiwa uzifikela mathupha. UZiqubu akazange ananaze ebuzwa ngalezi zinsolo, wazivumela ukuthi impela impama uyibeka enyameni kumzalwane. Kodwa wenqaba ukwenaba ukuthi kusuke sekwenzenjani. Indlela isimo esimanzonzo ngayo kuleli bandla, lo mfundisi usegadwa yizigansonso njengoba ethi usesabela nempilo yakhe ngendlela abazalwane asebephenduke ngayo izitha zakhe. Amalungu omkhandlu waleli bandla athe ziningi izinto eziphambene ezenziwa nguZiqubu. “Usanda kuxosha omunye wabefundisi emsola ngokuthi uyambangisa, ufuna ukumthathela isikhundla sakhe,” kusho amalungu alo mkhandlu acele ukuba angadalulwa. Kubikwa ukuthi kunemali ayifuna ngenkani, okubalwa kuyo okuthiwa eyomkhothozo, eyombungazo neyokuzalwa. Ngokwalo mkhandlu, sekunesikhathi eside ibandla labikelwa ngalokhu kodwa akukho sinyathelo uZiqubu athathelwa sona kodwa kunalokho umonakalo uyaqhubeka. Ngenkathi leli phephanda lihambele kuleli bandla eShowe, lifice uZiqubu otha umlilo ekhala ngamakhaza nangomkhuhlane. Uvumile ukuthi uyazi ngezinsolo abekwa zona. Ngokusho kwakhe, lezi zinsolo ziqale nyakenye. Usole umkhandlu webandla omdala athe yiwona ongamfuni. “Ngokwazi kwami lolu daba iDiocese yaludingida kwedlulwa kulona. Ngiyamangala uma kungukuthi kanti lusaqhubeka,” kusho uZiqubu ekhwezela isikhuni eziko. Uthe ezinye zezinsolo asolwa ngazo ukuthi akabudli utshwala ulala kubona, ulala namakhosikazi abantu. Uthe akazophawula ngazo ngoba kuzoba sengathi uyaziphungela. Ebuzwa ukuthi uganiwe yini, uthe cha kodwa akukho okumphoqayo ukuthi aganwe ngoba babekwa kulezi zikhundla ngokwemfundo yabo kwezenkolo. Uveze nokuthi uke wahlaselwa ngoMashi amakholwa ebandla lakhe ebambe inkonzo kwakubi. Ukhombise i-video lapho amakholwa ayefuna khona ukumudla luhlaza . “Unyaka wesithathu ngihlala la. Le ndlu yebandla engihlala kuyo oyibonayo, isanda kwakhiwa sekukhona mina, yayingekho,” kusho uZiqubu. Ngokusho kwakhe, kwadingeka ukuthi ahlale emqashweni isikhathi eside sibe singekho isidingo kodwa waphoqeleka ngoba yayingekho indawo yokuhlala umfundisi ngenxa yokusetshenziswa budedengu kwezimali zebandla yilo mkhandlu. Mayelana nokugadwa kwakhe, uthe kufanele kwenzeke ngoba ngeke azi ukuthi yini engase imehlele. Ucele ukuba kuxhunyanwe noMnuz Sphiwe Blose oyiphini likasihlalo kwiDiocese ngoba uyazi ngalo lonke udaba. UBlose uzihlangulile, wathi kumele uZiqubu aziphendulele yena ngoba uyazi kunesinqumo esathathwa sokuthi okwamanje akekho ozokhuluma kwabezindaba, kusahlelwa inqubo yozokhulumela ibandla. “Uyazi (uZiqubu) ukuthi kwafinyelelwa esinqumeni sokuthi ungaqondiswa ubugegwe kwesinye isikhathi uxoshwe uma uke waphawula, buyela kuyena umazise ngalokho,” kusho uBlose.