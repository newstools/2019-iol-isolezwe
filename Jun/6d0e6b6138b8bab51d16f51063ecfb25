UMnuz Cedric Musonera (33) waseBurundi, kuthiwa udutshulwe ngehora lesishiyagalolunye ebusuku ngoLwesibili emgwaqweni uFlorida eThekwini, ngaphandle kwesitolo esidayisa inyama ethosiwe. UMusonera kuthiwa ubenezinyanga eziyisishiyagalombili eqale lo msebenzi. Umzala wakhe, uMnuz Karim Yodheho, uthe bebesebenza umsebenzi ofanayo nomufi kodwa bengahlali ndawonye. “Ngithole ucingo lokuthi usedutshuliwe, ngaphuthuma khona endaweni yesigameko. Ngimfice edutshulwe kathathu esifubeni, kanye engalweni nasemlenzeni. Sibize i-ambulensi waphuthunyiswa esibhedlela e-Addington. Ngihlale naye odokotela bezama ukumsiza kodwa besho ukuthi ababoni ukuthi uzosinda. Bakwazile ukukhipha izinhlamvu emzimbeni kodwa ubelimele kakhulu, washona ngo-2 ekuseni,” echaza. Uthe umzala wakhe ubesebenza kanzima ehlanganisa imali yokuzifundisa, enza unyaka wokuqala kwiChemical Engineering eDurban University of Technology (DUT). Izolo ozakwabo nabangani bakaMusonera baqhinqe lapho adutshulelwe khona, bephethe izingqwembe nesithombe sakhe bethi bafuna umsolwa ajeze. UMnuz Aaron Ndayizeye ongomunye wabangani, uthe bakhathazekile ngendlela ashone ngayo umufi. Uthe bathole ukuthi kunekhasimende ebelizothenga inkukhu echochobalisiwe lapho umufi ebezolanda khona ukudla azokudiliva. “Kuthiwa ikhasimende belifuna ukungenela kulayini lithi lijahile. UCedric naye obelinde ukudla ulitshele ukuthi bonke abantu bajahile. Iqale lapho ingxabano kanti ikhasimende lizomlinda emotweni emnyango,” echaza. Kuthiwa esephuma eyogibela isithuthuthu umufi, umsolwa umdubule kahlanu maqede wangena emotweni wabaleka.  UColonel Thembeka Mbele, okhulumela amaphoyisa KwaZulu-Natal, uthe isigameko senzeke ngelesishiyagalolunye ebusuku emgwaqweni uFlorida. “Owesilisa oneminyaka engu-33 utholwe enamanxeba okudutshulwa emzimbeni. Kusolwa ukuthi uxabane nomsolwa obalekile emuva kwesigameko. Umufi uphuthunyise esibhedlela washonela khona. Amaphoyisa aseBerea aphenya icala lokubulala,” kusho uColonel Mbele.