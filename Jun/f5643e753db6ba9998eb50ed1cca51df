Ngenxa yalezi zinsolo, isigungu esilawula lesi sikole, sesinqume ukuthi udaba siludlulisele kwi-AfriForum ukuze ingenele kulona. Ngokwe-AfriForum, ngenkathi le ntombazane eneminyaka engu-14 efunda e-Aha-Thuto Secondary udaba, lwanyathelwa ngezinyawo. “Kungani uLesufi (uNgqongqoshe wezeMfundo eGauteng) engathathanga isinyathelo esifanele ngalolu daba? Ngabe lokhu kudalwa wukuthi umgilwa uyintandane evela esikoleni sasemakhaya?” kubuza uCarien Bloem ongumxhumanisi kwezemfundo kwi-AfriForum. Usole uLesufi ngokuthi ungenela kuphela lapho ezothola ukunakwa abezindaba, azibe izinkinga ezinzima zabafundi abadinga usizo. Wenze isibonelo ngokuthi ngenkathi kwenzeka isimo esifanayo eBryanston High kulo nyaka, uLesufi akazange ananaze ukungenela. Esehlakalweni saseBryanston, kubikwa ukuthi umqeqeshi wezemidlalo wakhona, waxoshwa emva kokuthi intombazane eno-17, yamvulela icala lokuyihlukumeza ngokocansi. Kulindeleke ukuthi lowo thisha avele enkantolo ekupheleni kuka Julayi. Nakuba kunjalo, uLesufi usole i-AfriForum ngokufaka lolu daba inhlese yezepolitiki. “Siyaphikisana nokushiwo yi-AfriForum, ukuthi umnyango ukhetha iphela emasini ngokuthi ungenela kuphela kubafundi abami kahle. “Kuyishwa ukuthi ezinye izinhlangano zikusebenzisa lokhu ngoba zifuna ukuzakhela igama kwezepolitiki,” kusho uLesufi. Uthe umnyango wathatha isinyathelo ngosuku udaba olwabikwa ngalo kuwona. Uthe kuyimanje lowo thisha wamiswa esikoleni futhi uphenyo ngalolu daba luyaqhubeka. Ngokuka Lesufi, kuyimanje umfundi osolwa ngokuhlukunyezwa ngokocansi, welulekwa ngokomqondo. - TEBOGO MONAMA