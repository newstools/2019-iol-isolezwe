Abamaqembu aphikisayo bakhale ngokuthi abantu balambe manje, abasebenzi manje, bayadlwengulwa, ubugebengu budlangile, abantu abanazo izindlu kodwa uMengameli Cyril Ramaphosa ubatshela ngephupho lokwakha idolobha elisha, isitimela esihamba ngesivivini nokunye. Umholi weDA uMnuz Mmusi Maimane uthe abadingi amaphupho kodwa badinga umnyakazo manje. Uthe kudingeka uhlelo olucacile lokuthi okonakele kuzolungiswa kanjani. “Kumele kulungiswe indaba yokungasebenzi kwabantu kuleli. Ngeke imisebenzi ize ngezimayini noma ngezolimo kumele kugxilwe kwezobuchwepheshe. Akuhlukaniswe kabili i-Eskom, kudayiswe inkampani yamabhanoyi iSAA kuyekwe nendaba yomshwalense wezempilo iNHI ngoba iyabiza. Akulungiswe ezemfundo ngoba izingane zigibela amatekisi zisuka lapho zihlala khona ziye ezikoleni ezingcono,” kusho uMaimane. Uthe kwakumele kwehliswe isibalo songqongqoshe kwiKhabhinethi, kungandiswa amaphini ongqongqoshe. Uthe kumele avunyelwe uMvikeli woMphakathi ukuthi aphothule uphenyo ngomnikelo uRamaphosa awuthola kwiBosasa. Umholi we-EFF uMnuz Julius Malema uthe uRamaphosa kumele ayeke ukuphupha ngoba unguMengameli. “Yeka ukuphupha, kumele wenze izinto zenzeke. U-9.9 million wabantu abangasebenzi, manje okuyinhlekelele. Uma uthi eminyakeni engu-10 ezayo uzokwakha imisebenzi yabantu abangu-2 million, kusho ukuthi u-7 million ngeke usebenze,” kusho uMalema. Uthe bafuna izitshudeni zingakhokhi nhlobo imali yokubhalisa ezikhungweni zemfundo wathi ileyo imfundo yamahhala. “Asazi uMandela wabonani kuwena thina esingayiboni. Asinaso isizathu sokuthi sikususe esihlalweni sakho ngoba ukhethwe ngabantu kodwa uma kungukuthi awuphenduki ulungise amaphutha akho ngemali owayithola yomkhankaso wokuba nguMengameli we-ANC siyophoqeleka ukuthi sikususe,” kusho uMalema. Umholi we-IFP inkosi Mangosuthu Buthelezi uthe kumele kuboshwe abantu abenza inkohlakalo okumanje ababoshiwe. Uthe kumele kube nekhomishini ezobhekana nendaba yenkohlakalo kuleli. UShenge uncome isinqumo sokuthi kumele kusekwe omasipala abandonsa kanzima. UMnuz Nqabayomzi Kwankwa we-UDM, uthe baningi abantu abangasebenzi kuleli ngakho kumele kwenziwe umnyakazo manje. UDkt Zweli Mkhize, uNgqongqoshe wezeMpilo, uthe ngosuku bangu-212 abantu abasuleleka ngengculazi wathi abesilisa abadala abathelela amantombazane amancane. “I-NHI izobakhona iyona ndlela yokubhekana nokuthi kuhlinzekwe ngezempilo.” UMnuz Bheki Cele, uNgqongqoshe wamaPhoyisa, uthe bayalwa nenkohlakalo wathi angu-1800 amadokodo anikwe uphiko lwezokushushisa ukuze kushushiswe abathintekayo. Uthe bazosungula uphiko oluzoqeqesha abaseshi ukuze kuqiniswe umsebenzi abawenzayo. UCele uthe bayalwa nezehlakalo zodlame ezigubuzele izikole zakuleli. “Siyalwa namacala okuhlukumeza ngokobulili njengoba kukhona abantu-692 abathole odilikajele ngawo. Angu-3 234 amadokodo abephenywa uma sihlanganisa odilikajele benza iminyaka engu-30 521.” UDkt Blade Nzimande, uNgqongqoshe weMfundo ePhakeme, iSayensi noBuchwepheshe, uthe isikhwama esixhasa izitshudeni ngemali yokufunda ezikhungweni zemfundo iNational Students’ Financial Aid Scheme sizoxhaswa ngoR82 billion eminyakeni emithathu ezayo kulabo abafunda emanyuvesi. Uthe lesi sikhwama sizoxhasa izitshudeni zasemakolishi ngoR24 billion kule minyaka wathi kumele kukhiqizwe ama-artisan. I-EFF iphumile ngesikhathi sekukhuluma uNgqongqoshe wezamaBhizinisi kaHulumeni uMnuz Pravin Gordhan yathi izobuya uma eseqede ukukhuluma. URamaphosa uzophendula namhlanje yonke imibuzo.