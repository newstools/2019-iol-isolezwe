OWAYENGUMENGAMELI wakuleli uMnuz Jacob Zuma usevumile ukuvela kwikhomishini ephenya ngokulawulwa koMbuso yidlanzana. Abameli baZuma bathe uzovela kwikhomishini kaJaji Raymond Zondo phakathi kukaJulayi 15 kuya kuJulayi 19 nonyaka. Igama likaZuma ngelinye eselivele kaningana kule khomishini, kanti uZondo ngoSepthemba nyakenye wathi kumele uZuma azoziphendulela ngokushiwo ngaye. NgokweBusiness Day, ummeli kaZuma uMnuz Daniel Mantsha ucashunwa ethi asikho isiqinisekiso sokuthi uZuma uzofakaza noma aphendule imibuzo uma esevela kule khomishini ngenyanga ezayo. Phambilini abammeli bakhe bake bacela ukuthi imibuzo azophekwa ngayo ayithunyelwe ngaphambi kokuvela ukuze ezophendula kahle. Ikhomishini yasichitha lesi sicelo. Igama likaZuma livele ezinsolweni zenkohlakalo ngesikhathi kufakaza owayengumqondisi weGCIS uMnuz Themba Maseko nowayengungqongqoshe wezimali uMnuz Nhlanhla Nene. Ngasekuqaleni kukaJuni, owayenguMhleli wesiteshi sethelevishini esavalwa, i-ANN7, uMnuz Rajesh Sundaram waveza ukuthi uZuma wabamba iqhaza elikhulu ekusungulweni kwalesi siteshi, engahlukile nomunye wabahleli. 