Lokhu kuvele emhlanganweni wamakhansela alawula umkhandlu eCity Hall, izolo. Umholi wekhokhasi ye-IFP eThekwini, uMnuz Mdu Nkosi uthe bafuna ukwazi ukuthi umkhandlu uyikhokhe kanjani le mali ngoba phela kuyaziwa ukuthi umsebenzi awenziwa eMlaza. “EMlaza akekho ongazi ukuthi kunezinkinga zokuqoqwa kukadoti kodwa siyathuka uma sekuvela ukuthi kunemali engaphezu kukaR3 million, ekhokhwe ngumasipala ngendlela engaqondakali kukhokhelwa umsebenzi ongenziwanga,” kusho uNkosi. Uthe inkinga iqale ngokuthi izikhulu zomkhandlu ziqoke izinkampani ezincane ezizosebenza ngaphansi kwezinkampani ezinkulu. “Ezinye zalezi zinkampani ezincane ngezosomabhizinisi abadume ngokumisa izinhlelo zentuthuko, siyasola ukuthi ziningi izinkampani ezincane ebezithola imali ngoba zithuliswa ukuze zingasusi umsindo,” kusho uNkosi. Wenze izinsolo zokuthi konke lokhu kwenzeka ngoba kukhona amakhansela e-ANC adlayo ngale thenda kadoti. UMnuz Thabani Mthethwa weDA, uthe bayaxakeka ukuthi imali ibiphuma kanjani kukhokhelwa abantu ngoba uMlaza kade wangcola, sengathi abekho abantu abaqoqa udoti. Okunye okuvelile emhlanganweni ukuthi izinkampani ezine ezithinteka kwithenda yezigidi kadoti eThekwini, abanikazi bazo ababoshwe kanye neMeya yoMkhandlu uNkk Zandile Gumede, zilulelwe izinkontileka. Umholi weKhokhasi yeDA eThekwini, uNksz Nicole Graham, uthe bafuna ukwazi ukuthi zilulelwe kanjani izinkontileka izinkampani ezithinteka kwinkohlakalo kadoti. “Yenzeke kanjani le nto, lokhu kukhombisa ukuthi uMkhandlu weTheku awuzimisele ngokulwa nenkohlakalo,” kusho uNksz Graham. USotshwebhu we-ANC, uNkk Nelly Nyaniso, uxwayise abalingani babo bamaqembu aphikisayo wathi akumele benze izinsolo ezingabambeki ngamakhansela kaKhongolose. “Kuyingozi ukwenza izinkulumo zalolu hlobo ngoba lapho kukhona nabezindaba le nto izogcina isiphuma igcwala emaphepheni,” kusho uNkk Nyaniso. UMgcinimafa eMkhandlwini weTheku, uMnuz Krish Kumar, uthe bona bebekhokha ngoba sebeqinisekisile ukuthi umsebenzi wenziwe. Uthe lolu daba selusophikweni olubhekele ukusebenza kwezimali zikamasipala. UMkhandlu weTheku usuthathe isinqumo sokuthi uzinqamule izinkontileka zezinkampani ebezithutha udoti eMlaza njengoba uthi usuzosebenzisa abasebenzi bawo ukwenza lo msebenzi. USomlomo kaMasipala weTheku, uMnuz William Mapena, uthe isinqumo sokusebenzisa izisebenzi zabo ekuqoqeni udoti kade sathathwa bese kusele ukuthi silandelwe. Abanikazi bezinkampani ebeziqoqa udoti eMlaza, ezingaphansi kweDelangokubona, bashaya phansi ngonyawo bathi lingawa licoshwe zinkukhu ngeke bavume ukuthi baphucwe isinkwa kalula umasipala.