Izolo, iLuthuli House, iqinisekise ukuthi kunekomiti elikhethelekile, eliholwa owayengumengameli, uMnuz Kgalema Motlanthe nowayengusomlomo ePhalamende uNkk Frene Ginwala, abazophenya ngalezi zinsolo. UMagashule noZuma basolwa ngokuthi basiza ekusungulweni kwe-African Transformation Movement (ATM), ethole izihlalo ezimbili ePhalamende ngokhetho lukaMeyi. Lolu phenyo lukaMotlanthe kubhekwe ukuthi liphenye ukuthi ngabe la malungu e-ANC ngempela azibandakanya yini ekusunguleni la maqembu futhi ngabe ayefuna abanye abazobaseka bamaqembu amancane ukuze i-ANC ingeke ithole amavoti amaningi ngokhetho luka-2019. Lezi zinsolo ezibhekene noMagashule noZuma zenziwa uMnuz Buyisile Ngqulana, owayenguNobhala weSouth African Council of Messianic Churches in Christ (SACMCC), inhlangano eyasiza ukuba kusungulwe i-ATM. Lezi zinsolo wazibhala encwadini efungelwe ayibhala ngesikhathi efuna kusungulwe iqembu i-ATM. UNgqulana uthi wahlangana noZuma izikhathi eziningi phakathi kukaFebhuwari noMeyi 2018. Nakuyilapho athi uZuma wagqugquzela ukuthi basungule iqembu elizosebenzisana nale nhlangani yeSACMCC. “Wathi lokhu kuhle ngoba kuzokwenza kube nokunye ekungakhethwa kukhona, wathi kumele sixhumane noMagashule. Sambhalela sabe sesimvakashela e-Luthuli, naye wasiseka ukuba sisungule i-ATM. Sabe sesibona ukuthi lo mbono wokusungula iqembu esizosebenzisana nalo njengabantu benkolo usetshenziselwa ukufeza izinhloso ezithize zepolitiki,” kusho uNgqulana. Uthe yize ezimisele ngokufakaza ngalezi zikhulu ze-ANC kodwa ukhathazekile ngokuphepha kwakhe. Imizamo yokuthola uMagashule ayiphumelelanga. Okhulumela uZuma, uMnuz Vukile Mathabela, akazange ayiphendule imibuzo.