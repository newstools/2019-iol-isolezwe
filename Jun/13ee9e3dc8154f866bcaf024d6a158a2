Isidumbu sikaMnuz Sipho Samuel Dlamini (52) singesesihlanu ukutholakala silahlwe emfuleni waseNcome selokhu kuqale ukunyamalala kwabantu eNkande (eMondlo) bese betholakala sebebulewe. Umunyu nokwesaba kuqale phansi emphakathini uma sekutholakala isidumbu sikaDlamini kade umndeni wakhe usunethemba lokuthi uzotholwa ephila. Umfowabo kaDlamini, uMnuz Bheki Dlamini, uthe badumele ngokwenzekile futhi basakhala ngamaphoyisa ngoba bawachazela ngababekusola kodwa awazange abanake. “Uyazi besinethemba lokuthi umfowethu sizomthola esaphila kodwa ashabalale wonke amathemba uma esetholakala ngoMgqibelo eboshwe ngezintambo ekhishwe amehlo, edutshulwe esiphongweni. Asiqondi ukuthi bekwenzenjani aze abulawe ngesihluku esingaka . Lo muntu waphuma ngabo-8 ebusuku ngoLwesibili lo mhlaka 11 Juni ethi uyolungisa imoto yakhe. Emuva kwalokho akaphindange wabuya ekhaya. Imoto yakhe yatholakala nezikhiye nezimpahla kodwa yena engasabonwa njengoba esetholakala eseshonile,” kusho uDlamini. Ikhansela lendawo, uMnuz Sibusiso Zikode, lithe umphakathi sewesaba kakhulu kunakuqala ngoba kuyacaca ukuthi kukhona okushaya amanzi ngokunyamalala kwabantu batholwe sebephoswe emfuleni iNcome. “Sithukile sonke manje ngokwenzekayo, uDlamini usetholakele kodwa utholwe eseshonile ekhishwe amehlo waboshwa ngezintambo enenxeba lokuduthsulwa esiphongweni entanta emfuleni. Okwangempela asisazi ukuthi kungeneni emphakathini wakithi nokuthi wobani laba abaganga kanjena babulale abantu ngesihluku,” kusho uZikode. Uthe yingakho benqume ukuthi ngoLwesithathu babe nomhlangano ophuthumayo wezinhlaka zikahulumeni zomthetho nezomphakathi ukuze kubhungwe ngalolu daba. Abantu baseNkande bebebhala ekhasini lamaphoyisa aseMondlo kuFacebook bekhala bethi kade babesho ukuthi kunemoto efike ithathe abantu ebusuku batholwe sebebulewe emfuleni. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukutholakala kwesidumbu sikaDlamini wathi kuphenywa icala lokubulala.