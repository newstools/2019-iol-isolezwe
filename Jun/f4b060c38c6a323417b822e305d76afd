UMnuz Mbuyiseni Zikhali (52) noNkk Khanyisile Makhanya (43) bahlala emjondolo ohlala amathuluzi nezingane zabo ngemuva kokuthi indlu yabo ishe yangqongqa ngoJuni 15. Izingane zalaba bobabili zineminyaka esuka kwengu-33 kuya kwengu-5. UZikhali uthe uNkk Makhanya wayebase phansi ngenkathi kuthungeleka indlu eyasha nezimpahla zabo. “Kuvame ukuba nenkinga yokuhamba kukagesi kule ndawo. Ngelanga okwasha ngalo indlu umkami wayebase phansi eceleni kwendlu ephekela izingane ezazikhala ngendlala, ngiyacabanga kwathungeleka ikhethini ngoba lalilide lifika phansi kwase kwasha indlu yonke,” kusho uZikhali. Uthe akulimalanga muntu ngenkathi indlu isha kodwa kwasha impahla yabo eningi. “Sakwazi ukuphuma nezingubo ezinhlanu nesikhwama esinezincwadi ezibalulekile njengezitifiketi zezingane,” kusho uZikhali. “Okwamanje sihlala emjondolo onegumbi elilodwa osekhaya elikhulu futhi singaphuma noma inini uma kubuya umnikazi wawo. Kunzima kakhulu ngoba akunakudla, nezimpahla zokugqoka nezezingane zesikole kwasha nendlu,” kuqhuba uZikhali. Umakhelwane kaZikhali, uNkk Sibongile Ntetha, uthe isimo lomndeni ophila ngaphansi kwaso sinzima futhi sinobungozi njengoba bengaboni emehlweni. “Indawo esihlala kuyo iyenyukela nokuyinto eyinselelo kubantu abangaboni emehlweni ngoba kunamagquma futhi bangazithola belimala. Njengoba bengenayo indawo bayaqhubeka nokupheka phansi, ngike ngafica umakoti (Nkk Makhanya) ephethe ibhodwe elinamanzi abilayo ngamsiza ngamphathela ngoba ngisaba ukuthi angaze azishise, ngakho kunobungozi ukuhlala kwabo kanje,” kusho uNkk Ntetha. Ikhansela lakule ndawo ku-ward 96, uMnuz Thembelihle Makhanya, lithe liyazi ngalolu daba futhi lizama ngakho konke okusemandleni ukusiza lomndeni “Ngiyalusebenza udaba lakwaZikhali, okunzima ukuthi kuneminye imizi emibili eshe ngaphambi kowakwaZikhali nayo edinga usizo kodwa ngiyehla ngiyenyuka ngizama ukuthi lo mndeni uthole usizo ngokushesha,” kusho uMakhanya.