UMfundisi Petros Ngubane usekubeke kwacaca ukuthi akakaze empilweni yakhe ahambisane nenkohlakalo noma ahambe ecela imali kosomabhizinisi. Usole uMnuz Boysey Gumede neqembu i-UDM ngokudlala ipolitiki wathi ufuna balethe ubufakazi ngabamsola ngakho. I-UDM ikhiphe isitatimende inekela izwe ithi ifuna uNgubane acacise ngezinsolo zokuthi uzwakale enkulumeni yeselula eqoshiwe ethethisa esinye sezikhulu ethi kumele silande imali kusomabhizinisi waseMnambithi ukuze inikezwe uMntwana waKwaPhindangene. Kubuhlungu ukuba umuntu athole kulotshwa ngaye izinto ezingelona iqiniso futhi anganikwa ithuba lokucacisa ngazo. Namuhla ngifisa ukuba intatheli ize phambili nobufakazi balokhu ekushoyo bese uMuzi Gumede (we-UDM) eze nalokhu akuphethe. Ngifisa izimenenja ezibalwayo zilethwe nazo ngaphambili nobufakazi okukhulunywa ngabo. Mina ngiyiMeya yaseMzinyathi ethunywe yi-IFP ukuhola umkhandlu. Angikaze ngithumele menenja ukulanda uR3 million noma malini kusonkontileka futhi angikaze ngifune mali ngegama lomholi we-IFP,” kusho uNgubane empendulweni ayibhale phansi. Uthe uma kukhona usonkontileka noma imenenja akhuluma nayo noma ayithuma ngalolu daba ayivele obala. “Ngimele ukulwa nenkohlakalo, ukuqola nokuqolwa kwabantu. Empilweni yami yonke angikaze ngibe necala lokukhwabanisa noma ukulekelela inkohlakalo. Ngiqwashisa umphakathi, osonkontileka nabasebenzi ukuba bangayithathi imali noma bayifune ngegama likaMasipala uMzinyathi noma le-IFP. Ngikhulumile emkhandlwini, kosonkontileka nakubasebenzi ngalolu daba ngabaxwayisa ngokuthi uma bekwenza bazojeziswa. Kunomhlangano okwethulwe kuwona inqubekela phambili ngomsebenzi wamanzi kamasipala, bonke osonkontileka nochwepheshe bazihambele izigcawu zokubika ngomsebenzi.Ngihlala ngixwayisa ngale nto embi enukayo eyenziwa ngabanye.” Eqhuba uthe: “Ngiyafisa nokusho ukuthi kuyenzeka kube khona amazambane abolile esakeni. Abanye abantu bayalova emsebenzini, abanye badla amambawu emsebenzini, abanye bafika emuva kwesikhathi noma basheshe bahambe. Kuyaziwa ukuthi uma abanye sebethathelwa izinyathelo ngalezi zinto ezingenhla bagijima baye emaphepheni. Abanye babo basuke bekhuziwe belulekwa kodwa kabezwa. Ubuze babo nokwehluleka kwabo kuyohlulelwa imithetho elawula ukuziphatha kwabasebenzi. Abanye ababengabeluleki babo bayozisholo bona uma besekela izehluleki nabantu abangathembekile. Awukho umasipala ongaqasha ukhokhele abasebenzi abalovayo, abangathembekile, abaphuzela emsebenzini, abadojayo nabahlala bengekho endaweni yokusebenza.” UGumede we-UDM uthe bazimisele ukunika uNgubane ne-IFP le nkulumo. Uthe uNgubane ubathintile kodwa wathi akulula ukuba athole le nkulumo ngoba ucingo lwakhe liwusgedlemba. Okhulumela i-IFP, uMnuz Mkhuleko Hlengwa, uthe sebeluqalile uphenyo ngezinsolo ezibhekiswe kuNgubane kanti bayothatha izinyathelo ezifanele uma sebeluphothulile. 