Lokhu kuvele izolo ngesikhathi abakwaLiberty Life bethula izibalo zokunxeshezelwa kwamakhasimende abo KwaZulu-Natal. Ngaphambi kokwethula lezi zizibalo, uNkk Kresentha Pillay, oyiLead Actuarial Specialist kwaLiberty Life, uthe bakwenza lokhu njalo ngonyaka ukufundisa umphakathi namakhasimende abo. Uveze ukuthi ngonyaka odlule, angu-30.78% amakhasimende anxeshezelelwe ukushona. Kuwona, umdlavuza uhamba phambili ulandelwe yizifo ezihlobene nenhliziyo, izinkinga zokuphefumula nohlangothi. Angu-69.22% amakhasimende aphilayo anxeshezelelwe ezinye izimo. UNkk Pillay uthe kusekhona amakhasimende akholelwa ekutheni iLife Cover iyona ebaluleke kakhulu. “Yize ibalulekile iLife Cover kodwa kumele ucaciseleke kahle uma usachazelwa ngumeluleki wezezimali. Kuya ngesimo somuntu nomuntu. Abanye siyabeluleka ukuthi bathathe iLife Cover uma kukhona amalungu omndeni athembele kubona ngokwezimali. Sesinalo nohlelo lokuthi uma umnikazi womshwalense eshona, kukhokhelwe imfundo yezingane kunokuthi kukhiswe isamba semali,” echaza. Uthe eminye imishwalense ebalulekile abanye abangayinaki, kubalwa owokunxephezela ukugula, ukulahlekelwa wumsebenzi nokukhubazeka. UNkk Pillay uthe amakhasimende abesifazane abulawa kakhulu umdlavuza webele kuthi abesilisa babulawe wumdlavuza wamankwahla. UDkt Thabani Nkwanyana ongungoti wezempilo kule nkampani, ugcizelele ukubaluleka kokudalula izifo onazo uma uthatha umshwalense. “Sithembela kulokho umuntu asitshela kona. Kubalulekile ukuthi umuntu asho zonke izifo anazo nalezi ezike zaba khona egazini ngoba kuyenzeka zibuye. Lokhu kusiza ukuthi kungabi nenkinga uma sekumele umuntu anxeshezelwe,” echaza. UNkwanyana uthe KwaZulu-Natal ziphezulu izibalo zabanoshukela, okubalulekile ukuthi umuntu acacise uma ejoyina umshwalense. Uveze nokuthi bahlela ukuthi ukhwantalala nokuzibulala bakufake ohlwini lwezifo. “Uma umuntu ejoyina umshwalense simnika iminyaka emibili ukuthi okungenani angazibulali. “Siyazi ukuthi kukhona abajoyina umshwalense sebevele behlelile ukuthi bazozibulala. Ukubanika iminyaka emibili belindile nathi kusinika okungenani isikhathi sokuqoqa imali kunokuba umuntu ajoyine namuhla bese ezibulala kusasa, anxeshezelwe ngokugcwele,” kusho uNkwanyana.