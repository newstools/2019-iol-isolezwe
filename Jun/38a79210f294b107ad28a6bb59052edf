Lokhu kulandela ukuqokwa kukaDkt Zweli Mkhize kwesokuba nguNgqongqoshe wezeMpilo kuzwelonke ongena esikhaleni sikaDkt Aaron Motsoaledi osefakwe eMnyangweni wezaseKhaya. UDkt Mkhize ungena emnyangweni ake wawuphatha eminyakeni edlule KwaZulu-Natal. Inhlangano egqugquzela abantu ukuthi bagweme izifo ezidalwa ukukhuluphala kakhulu okubalwa isifo sikashukela nezinye, iHealthy Living Alliance (Heala), seyinxuse uMkhize ukuthi aqhubeke nokulwa nenkinga yokukhuluphala ngokweqile kwabantu bakuleli njengoba lokhu kuholela ekwandeni kwezifo. UMnuz Lawrence Lambati, oyinhloko yeHeala, uthe banethemba lokuthi ukuqokwa kwakhe kuzoletha umfutho omusha nokuzibophezela ekulweni nezifo ezidalwa yindlela abantu abaphila ngayo ama-non-communicable diseases (NCDs). “Lezi zifo sezifinyelele ezingeni elibucayi kuleli,” kusho uLambati. ULambati uthe bazimisele ukusebenzisana nongqongqoshe omusha wezempilo ekusindiseni impilo yabantu nokuqinisekisa ukuthi izinkampani zeziphuzo nokudla ziyalandelelwa ngamaphutha eziwenzayo. Umengameli wenyunyana yabahlengikazi, iDemocratic Nursing Organisation of South Africa (DENOSA), uMnuz Simon Hlungwani, uthe ezinye zezinto abafisa ukubona ungqongqoshe ezisukumela wudaba lokulethwa komshwalense wezempilo kahulumeni iNational Health Insurance (NHI), ukuqashwa kwabasebenzi. “Isikhathi esiningi uma abasebenzi besula noma bethatha umhlalaphansi akuqashwa bantu ezikhaleni zabo yize ikhona imali yokukhokhela labo okusuke kufanele engabe baqashwa ezikhaleni zabo,” kusho uHlungwani. Okhulumela inyunyana yabasebenzi bezempilo iHealth & Other Services Personnel Trade Union of South Africa (Hospersa), uMnuz Kevin Halama, uthe bayakwamukela ukuqokwa kukaDkt Mkhize athe wenza umsebenzi omuhle ngesikhathi engungqongqoshe wezeMpilo eKZN phakathi kuka-1994 kuya ku-2004. Uthe banethemba lokuthi nguyena muntu ongalungisa isimo salo mnyango ophansi kwengcindezi ekutheni uhlinzeke usizo lwezempilo olusezingeni. “Sizimisele ngokusebenzisana nongqongqoshe uMkhize ekubhekaneni nezinkinga ezithinta ukuhlinzekwa kosizo lwezempilo olusezingeni kanye nokuxazulula izinkinga zabasebenzi bezempilo abangamalungu ethu. Ukuze sikwazi ukushintsha isimo somnyango wezempilo kuzofanele uMkhize abhekane nenkinga yokushoda kwabasebenzi, ingqalasizinda engekho esimeni, inkohlakalo nokunye okube yisizathu zokufadalala kwesimo sakuleli sezempilo,” kusho uHalama.