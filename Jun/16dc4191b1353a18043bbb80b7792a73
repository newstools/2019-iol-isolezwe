Ibhanoyi elibizwa nge-Infinity Investment kuthiwa liphahlazeke emasontweni amabili edlule abaningi basala bekhala bezithulisa. Uthisha waseMandeni, ocele ukuthi ligodlwe igama lakhe, uthe wajoyina lisanda kuqala leli bhanoyi ngoMashi naye efakwe udadewabo. Uthe ubenethemba ngoba imali ibifakwa ebhange futhi uke wayithola kathathu isihamba nenzalo. “Ngigcine ngifake uR3 300 ngoMeyi 8 ngaphinde ngafaka uR5 500 ngoMeyi 15. Imali bekumele ibuye emuva kwezinsuku eziyisikhombisa isiphindwe kabili. Besibaningi ebesidlala abanye kungamaphoyisa nonesi bakwezinye izifundazwe. Bekukhona nabahola impesheni abafake imali yabo esicwilile,” kuchaza yena. Uthe wagcina ukukhuluma nothishanhloko osolwayo ngesonto eledlule emtshela ukuthi uyayifuna imali yakhe. Uveze ukuthi wamphendula ngokuthi naye wenzelwe phansi ngumuntu obengumsunguli webhizinisi. Omunye osondelene nothishanhloko naye oqoliwe, uthe ukholwa wukuthi nguye obenzele phansi. “Besikhuluma kuWhatsApp sonke esingamalungu ajoyinile. Okubuhlungu wukuthi lona umuntu ebengimazi kakhulu futhi ngimethemba njengothishanhloko. Nami ngafakwa uyena kunguye obhekele ukusebenza kwebhizinisi. Ngagcina ngifake uR10 500. Le mali bengiyifaka ngokuhlukana ngosuku olulodwa sengijoyinise nabanye. Nami angisathembekile ngoba engibafakile bakhala ngami. Bekumele ngihole ngesonto eledlule ngabuza kuWhatsApp kwathiwa kunenkinga encane,” kusho yena. Abakhala ngokuqolwa bathi bayile esiteshini samaphoyisa eSundumbili ngesonto eledlule amaphoyisa athi alikho icala elingavulwa ngoba bebezifakela imali njengasesitokofeleni. UNksz Nomaweseli Gcaleka onguthishanhloko osolwayo uthe sehlile isithunzi sakhe ngenxa yalolu daba. Uthe sekukhulunywa ngaye ngisho ezinkundleni zokuxhumana kanti nozakwabo esikoleni bayambuza ngalolu daba. Uphikile ukuthi nguye owenzele phansi abanye kodwa wathi naye ubefana nabo ngoba wajoyiniswa. “Nami ngilahlekelwe uR5 000 ebengiwufakile. Imali ibingangeni kimina njengoba sebesola kanjalo. Ngabizwa ngisho amaphoyisa aseSundumbili engitshela ukuthi kunabantu abangisola ngobuqola. Ngiyaya nje esikoleni kodwa sengiyasaba ngoba ngiyasatshiswa ngezinombolo zocingo engingazazi,” kusho uthishanhloko. Utshele Isolezwe ukuthi umndeni wakhe wenqabile ukuthi avule icala ngoba abaziwa abamsabisayo. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe okubuhlungu wukuthi uthishanhloko uhlonishwa ngokwesikhundla sakhe kumosheke igama lomnyango uma esolwa ngokubi. “Siyabaxwayisa abanye abasebenzi bomnyango ukuthi baziqhelelanise nezinto ezizodicilela phansi isithunzi sabo nesomnyango.