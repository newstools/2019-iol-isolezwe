UNksz Amanda Luthuli (24) noNksz Nokwanda Luthuli (20) babuyele ekhaya ngesonto eledlule emva kokunyamalala izinsuku ezine. Umngani wabo, uNksz Busisiwe Bhengu owagcina ukubonana nabo endaweni yobumnandi ebizwa ngokuthi yikwaShembe KwaMashu, wavula icala emaphoyiseni ngoba esaba ukuthi bahambe nabalisa abangaziwa. Kuthiwa izelamani zagibela emotweni uNksz Bhengu ayengayazi zangatholakala nasezingcingweni emva kwalokho. UNksz Bhengu utshele Isolezwe ukuthi abangani bakhe babuye bephephile kubo baya nasesiteshini samaphoyisa beyobika ukuze kusulwe icala. Uninakhulu wezelamani, uNkk Sibongile Luthuli, uvumile ukuthi abazukulu bakhe babuyile. Uthe bamtshele ukuthi abantu ababehamba nabo bayabazi futhi babefunda nabo. “Ngibatshelile ukuthi kwaba yiphutha ukuthi bahambe ekhaya bengashongo. Umngani wabo bathe watatazela ngoba akamazi umlisa wemoto kanti babehambe nabantu abebefunda nabo. Izingcingo zabo babezishiye lapha ekhaya zifile yingakho bebengatholakali kuzona,” kuchaza yena. Okhulumela amaphoyisa eKZN, uColonel Thembeka Mbele, ukuqinisekisile ukuthi izelamani zibuyele ekhaya ziphephile necala lasulwa. Izelamani azitholakalanga ukuziphawulela ngalolu daba.