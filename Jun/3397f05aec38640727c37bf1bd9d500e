Labo R2 badedelwe yibhange lombuso iSouth African Reserve Bank (SARB) izolo kanti banendikimba ethi Right to Education. Ukudedelwa kwale mali entsha kuhambisana nokugubha iminyaka ewu-25 izwe libuswa ngentando yabantu. Kuzophinde kudedelwe noR5 abasha abenzelwe labo abathanda ukuqoqa imali eyigugu. UNeo uthe udaba lwemfundo yamahhala lusazoqhubeka nokuba sematheni ngoba yinto edingekayo. “Indaba yemfundo yamahhala ibalulekile ezweni, yingakho ngikhethe ukukhuluma ngalesi sihloko ngesikhathi ngidweba uR2 omusha. Bengifuna umdwebo ozohambisana nabantu abadala abafuna ukuqhubeka nemfundo nezingane ezisesenkulisa,” kusho uNeo. Labo R2 noR5 badayiswa ezitolo ezenza imali yakuleli iSouth African Mint, kunezikhwama ezenzelwe ukubaphatha eziyisipesheli ezitholakala mahhala kule nkampani. UMnuz Tumi Tsehlo, onguMqondisi weSouth African Mint, uthe imfundo ibalulekile ngoba yenza abantu balingane ngokubavulela amathuba. Uthe ikhipha izingane nabadala enhluphekweni ibenze bakwazi ukuzimela. UR2 omusha unesithombe sencwadi, ese-cube elinamagama ahlukene nezinombolo nesigqoko esifakwa ngabethweswa iziqu. Unemibhalo ethi 2019 nethi South Africa nelithi Afrika-Dzonga okuyigama lesiTsonga elisho iNingizimu Afrika. Umphathi weSARB, uMnuz Lesetja Kganyago ukhumbuze abantu ukuthi oR2 noR5 abasha abanayo intengo enkulu kodwa banentengo ejwayelekile nje.