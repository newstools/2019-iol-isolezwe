Okhulumela i-ANC KwaZulu-Natal uNkk Nomagugu Simelane-Zulu, uthe akukho okushintshile esinqumweni sobuholi besifundazwe mayelana nodaba lukaNkk Gumede. UNkk Simelane-Zulu ubephendula ngemuva kokuthi amakhulu abalandeli baNkk Gumede bemashe bagcwala imigwaqo yedolobha ngoLwesibili befuna ukuthi uNkk Gumede abuyiselwe emsebenzini. Basabise ngokuthi bazowushubisa umkhankaso nangokuthi kuzoliwa uma imeya ingabuyi emsebenzi. Ebuzwa uNkk Simelane-Zulu ukuthi kuzokwenzakalani ngamakhansela aseThekwini abonakale ehola imashi, uthe ubuholi besifundazwe ibona obuzonquma. “Okwamanje angeke sikwazi ukusho ukuthi kuzokwenzakalani, leso sinqumo sizophuma kwi-ANC kodwa uma kunobufakazi bokuthi kunabaholi abebeyingxenye yemashi zingabakhona izinyathelo ezithathwayo, okwamanje abukho ubufakazi esisabutholile,” kusho uNkk Simelane-Zulu. Amakhansela amathathu aseThekwini uMnuz Mthokozisi Nojiyeza, Mnuz Simphiwe Ncube noMnuz Sibuso Mkhize abonakale ehola imashi ngoLwesibili. UNcube uthe wonke amakhansela e-ANC akumasipala kumele ahlabe ikhefu lenyanga abuye ngoba sekubuya imeya. “Amagatsha ahlanganile avumelana ngokuthi amakhansela e-ANC kumele ahlabe ikhefu lenyanga, amakhansela athembekile embuthweni futhi ahlonipha amagatsha kuzomele afake izincwadi zokungabikhona emsebenzi kuze kubuye umama,” kusho leli khansela. Ababhikishi bebecula beshaya itoyitoyi bethi kuNgqongqoshe wamaPhoyisa uMnuz Bheki Cele akakhuze abantu bakhe. UNkk Gumede ungaphandle ngebheyili kaR50 000, ngemuva kokuboshwa mayelana namacala enkohlakalo nokukhwabanisa athinta ithenda yezigidi yokuqoqwa kukadoti eThekwini.