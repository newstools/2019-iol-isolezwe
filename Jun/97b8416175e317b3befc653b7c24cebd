URamaphosa uthe kudingeka izinhlelo ezinqala zokuqinisekisa ukuthi intsha ithola imisebenzi. Uthe umnotho kudingeka wakhe amathuba emisebenzi ukuze intsha ithole imisebenzi. “Iqiniso elibuhlungu ngukuthi kudingeka sigijime ukuze sakhe imisebenzi yentsha. Kumele sisheshe ngohlelo oluvela ehhovisi likaMengameli ukuze okungenani kwakheke imisebenzi yentsha engekho ngaphansi kuka-2 million eminyakeni engu-10 ezayo,” kusho uRamaphosa. Uthe uhlelo lukaMengameli lwemisebenzi luzohambisana nolomkhakha ozimele kanjalo neminyango kahulumeni. Uthe bazoqhubeka nokuhlinzeka imisebenzi ngokohlelo i-Expanded Public Works Programme, ikakhulu emkhakheni wokuhlanza, ukunakekela amabhilidi, ukuvala amapayipi avuzayo, ukususa izihlahla kanjalo nokwakha imigwaqo. “Sizoba nezinhlelo lapho abantu abasha bezokwazi ukuthi bamukelwe ezindaweni lapho bedingeka khona. Imikhakha abadingeka kuyona kubalwa owezokulungisa izinto, ezolimo neminye.” Uthe bazoqinisekisa ukuthi iNational Youth Service ithatha intsha engu-50 000 njalo ngonyaka. Uqhube wathi bazoba nezinhlelo zokuthi intsha iziqalele amabhizinisi. URamaphosa uthe intsha awukwazi ukuyifunza izinto kumele kube yiyo ezozenzela futhi akukho ongakwenza ngaphandle kwayo. “Ngibe nomhlangano muva nje nabantu abasha. Bangitshelile ukuthi bafuna ukuqashwa futhi bafuna ukuba abaqashi. Intsha ithe ifuna ukuzenzela kumele thina siyeseke. Le ntsha inomdlandla idinga ukuthi igqugquzelwe,” kusho uRamaphosa.