UKUQONYWA kothisha abafundi basezikoleni ezakhele KwaMaphumulo sekuphenduke isitayela, nabazali bamantombazane bathi sebekwamukele lokhu njengoba othisha bebasiza nangamagilosa emakhaya. Abazali abakhulume naleli phephandaba ngenkathi lihambele kuleya ndawo, bathi sekuyinto abangayinaki ukuqonywa kothisha yizingane zesikole ngoba cishe wonke umuzi onentombazane, iqome uthisha. “Izingane zethu siyazinikeza imadlana emakhaya kodwa kusobala ukuthi ayeneli,” kusho omunye wabazali ocele ukungadalulwa. Uthe ayikho into angayenza ukuvimba lesi simo ngoba baningi abazali izingane zabo ezithandana nothisha futhi ezifika noplastiki begilosa ethengwa ngemali evela kothisha. “Siyathula singabazali asisho lutho. Sekuyinto engathi yamukelekile emphakathini. Uma uqala ukuyikhuluma wena wedwa, uyiqala ngakuphi?” kubuza omunye wabazali ingane yakhe athe ijola nomunye wothisha. Indodakazi yalo mzali uthe ifunda uGrade 8, wacela ukuthi iphephandaba lingayibhadlazi indaba yalo mjolo. Abazali bathi kwesinye isikhathi othisha bakhokha kusukela kuR2000 kuya kuR3000 ukubavala imilomo uma kwenzeka kuba khona abafuna ukokhela umlilo ngokwenzekayo. Omunye umzali uthe ingane yakhe yakhuleliswa omunye wothisha owayehlala ekotishi elingaphakathi kwesikole. “Emva kwalokho lo thisha wabaleka. Ngambona esenyamalele,” kusho lo mzali. Ngokusho komthombo ofundisa kwesinye sezikole kule ndawo, abafundi bamantombazane basezikoleni zamabanga aphakeme, othisha bendawo bashintshana ngabo njengamasokisi. “Ngendlela othisha abaxhaphaza ngayo abafundi bamantombazana, baze bababize ngamakati labo asebelale nabo,” kusho umthombo. Ngokomthombo, ‘amakati’ abafundi asebebekwe umaka ngothisha ngokulala nabo. Kuthiwa akekho uthisha ofisa ukuphinda alale ‘nekati’, ngoba bancintisana ngokuthola abanye abafundi abazolala nabo. Lesi sihlava ngokusho komthombo, sande kakhulu eMbitane, KwaMxhosa, oCheni, oTimati, okungezinye zezindawo eziKwaMaphumulo. Izikole okuthiwa ziyathinteka kulokhu, iSiyabuyaze High, Vukile High, amaPhuphesizwe High, Khonjwa High nezinye. Kuthiwa izingane zamantombazane ezigaxele kulolu gibe, ezenza uGrade7, 8, 9, 10 no-12. “Zidlala othisha abangabona abendawo abaqhamuka eThekwini, eMgungundlovu nakwezinye izindawo,” kuchaza umthombo. Kubikwa ukuthi othisha bazikhohlisa ngoR100 nangoR200. “Bazilanda emakubo ngezimoto bazise emakotishi lapho behlala khona,” usho kanje umthombo. “Uma sezikhulelwe bazikhiphisa izisu. Ngenxa yengcinsezi zigcina sezehluleka ukubamba okufundiswa esikoleni,” kubalisa umthombo. Indawo yokuzithokozisa endaweni kuthiwa igcwala othisha nabafundi, kosiwe inyama kuphuzwe notshwala. “Ingane yami yentombazane yakhuleliswa omunye wothisha owayeyifundisa ehlala ekotishi elingaphakathi esikoleni,” kuzikhalela omunye wabazali. Uthishanhloko wakwesinye sezikole kule ndawo ocele ukungadalulwa, uvumile ukuthi lesi sitayela singenisile. Uthe muva nje uke wathola incwadi ivela komunye umzali emazisa ngalo mhlola owenziwa wothisha endaweni. Uze waveza nokuthi yinqwaba yabafundi abakhulelwe esikoleni sakhe. “Kungaba yibhomu elikhulu uma kutholakala ukuthi abafundi bakhuleliswe othisha,” kubitoza uthishanhloko. Okhulumela uMnyango wezeMfundo kulesi sifundazwe, uMnuz Kwazi Mthethwa, uthe unxusa noma ngabe ubani emphakathini, kungaba othisha baxhumane nabo ukuze baluphenyisise lolu daba. “ENquthu sambopha uthisha owayekade enza into efanayo. Kuyimanje uyadonsa ejele. Sizokwenza okufanayo uma sithola ukuthi nakule ndawo kukhona othisha abacekela phansi ikusasa labafundi,” kusho uMthethwa.