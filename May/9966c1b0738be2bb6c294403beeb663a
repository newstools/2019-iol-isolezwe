Isolezwe linayo ikhophi yencwadi ebhalelwe uMlotshwa imazisa ngokunqanyulwa kobulungu bakhe enhlanganweni. Ibamba loMkhulumeli weqembu, uMnuz Simo Mkhwanazi, likuqinisekisile ukuthi iqembu lithathe isinqumo sokumxosha uMlotshwa. Uthe isizathu esidale ukuthi axoshwe wukungawuhloniphi umyalelo weqembu. “Isigungu esiphezulu sahlangana sathatha isinqumo sokuthi kumele kwenziwe izinguquko kulabo abazomela iqembu esiShayamthetho KwaZulu-Natal. Emuva kwesinqumo esathathwa uMlotshwa waziswa kodwa yena waqhubeka wazisa isiShayamthetho ukuthi ukhona,” kusho uMkhwanazi. Uthe ingqikithi yokwenza izinguquko wukungenzi kahle kweqembu okhethweni lukazwelonke olusanda kuba khona. UMkhwanazi uthe uMlotshwa unalo ilungelo lokusiphikisa isinqumo sabo. Iqembu lihlela ukufaka uMnuz Sibusiso Mkhabela waseDumbe endaweni kaMlotshwa. I-NFP inesihlalo esisodwa KwaZulu-Natal obekulindeleke ukuthi sithathwe wuMlotshwa ngoba wuye obefolosa ohlwini lwesifundazwe. NgoLwesithathu ngesikhathi kufungiswa uSomlomo wesifundazwe, uNksz Nentembeko Boyce, iPhini lakhe, uMnuz Mluleki Ndobe, noSotshwebhu, uMnuz Super Zuma, iNFP ibingamelwe muntu njengoba uMlotshwa kade engekho. Ethintwa uMlotshwa ucele ukuthi kuthintwe uNobhala wesifundazwe, uNksz Zandile Myeni. UNksz Myeni akazange atholakale ngoba ucingo lwakhe belukhala lungabanjwa. Omunye wabaholi abadala beqembu owayekhona lisungulwa, uMnuz Bonga Nzuza, uthe labo abazama ukukhipha uMlotshwa ngeke baphumelele. “Yithina noMlotshwa esasungula iNFP sabe sesicela uNkk Zanele Magwaza-Msibi ukuthi azosihola,” kusho uNzuza. Uthe laba abazama ukukhipha uMlotshwa ngeke baze baphumelele ngoba abawulandeli ngisho umthetho. “Uma uxosha umuntu kumele umbeke amacala, naye athole ithuba lokuziphendulela. Uma bethi uMlotshwa bamxoshela ukuthi iqembu alizange lenze kahle okhethweni bashaye isikhala ngoba iqembu kalifolosile ngaye. Umuntu okumele bamxoshe wumengameli wenhlangano iqembu elifolose ngaye ngoba lokho kusho ukuthi akasalidayisi iqembu kubavoti,” kusho uNzuza. "Esinye isizathu esenza abazama ukuxosha uMlotshwa baphule umthetho wukuthi bafuna ukufaka umuntu ohleli endaweni yesine ohlwini ekhona oklele isibili nowesithathu. “UMlotshwa uyifolosi ohlwini, owesibili nguNkk Happy Khuzwayo mina ngingowesithathu kodwa bayameqa owesibili nami bazofaka umuntu wabo oklele isine,” kusho uNzuza. Uthe isinqumo sokuzama ukuxosha uMlotshwa sithathwe ngabantu abathile abasebenzisana nendodana kaNkk Magwaza-Msibi, uMnuz Malusi Gumede. “Kumele bazi ukuthi iqembu akusilo elakwaGumede. Le nto abayenzayo ngeke iphumelele,” kusho uNzuza. Ibamba likamengameli ophikweni lwentsha enhlanganweni, uMnuz Lindani Magwaza, uthe sebecele umhlangano ophuthumayo nesigungu esiphezulu ukuze kubhungwe ngalolu daba ukugwema ukuthi kungagcini sekuyiswana ezinkantolo. “Indaba yezinkantolo ilibulele iqembu ngakho asifisi ukubuyela emuva. Esikushoyo njengentsha wukuthi amalungu awehlise imimoya udaba lusetshenzwe kahle kufinyelelwe esivumelwaneni,” kusho uMagwaza.