Kwehlile ukusekwa kweDA okufakazelwe wukwehla kwezihlalo zayo ezinhlanu ePhalamende likazwelonke uma kuqhathaniswa nokhetho luka-2014. IDA manje inezihlalo eziwu-84 kanti yayikade ithole eziwu-89 ngo-2014. Ngaphandle kokwehla kwezihlalo, iDA yedlulwe yi-EFF esizoba yiqembu eliphikisayo ezifundazweni ezimbili - iMpumalanga neNorth West. Isigungu esiphezulu seDA sizohlangana namhlanje sicubungule imiphumela yokhetho. Umhlaziyi wezepolitiki ozimele, uMnuz Thabani Khumalo, uthe akangabazi ukuthi ibhantshi lizogcwala umoya kuMaimane ngemuva kokungenzi kahle kweqembu lakhe. Uthe ubuholi bukaMaimane benze ukuthi abanye abalandeli bokuqina beDA bavotele i-VF Plus. “UMaimane ufaniswa nomshayeli wetekisi ophuma erenki netekisi engagcwele ethemba ukuthi izogcwala endleleni kuvele kwehle kwabona nalaba esuke nabo,” kusho uKhumalo. Uthe inhloso yokusungulwa kweDA kwakuwukuthi ivikele izimfuno zabamhlophe noma ibe yiqembu eliqinile eliphikisayo kuphela hhayi ukuthi iphathe izwe. “UMaimane ufike kwiDA wayikhipha inqola endleleni wafuna ukuphatha izwe kanti uzohluleka. Angiboni bemgcina ngoba abekuhlosile kumhlulile,” kusho uKhumalo. Omunye umhlaziyi wezepolitiki ozimele onguMncwaningi osemkantshubomvu esikhungweni iXubera Institute, uMnuz Xolani Dube, uthe nakuba iDA ingenzanga kahle kodwa uMaimane akayi ndawo. ‘’UMaimane wafakwa esikhundleni nguNkk Helen Zille ngenhloso yokwenza iDA ukuthi ibukeke njengeqembu elimele zonke izinhlanga. Lokho akuphumelelanga ngoba njengoba sikhuluma uMaimane ungumuntu obuthaka. Phezu kwalokho kodwa akazange enze kabi kakhulu ngoba uyigcinile inhlangano iqhubeka nokuba yiqembu eliphikisayo kuzwelonke yize ukwesekwa kwehlile,” kusho uDube. Uthe esinye isizathu esizodala ukuthi angakhishwa wukuthi akekho omunye umuntu omnyama osekulungele ukuthi angene endaweni yakhe. “Kunento ethi kwiDA akusophinde iqembu liholwe ngumuntu omhlophe kwagcina ngoNkk Zille,” kusho uDube.