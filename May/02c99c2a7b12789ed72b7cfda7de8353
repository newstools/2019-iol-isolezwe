IKhabhinethi igxekwa yize uRamaphosa ehlise isibalo songqongqoshe sisuka ku-36 saya ku-28. Abahlaziyi neCosatu bakushayele ihlombe ukuncishiswa kweKhabhinethi njengoba bekunengcindezi yokuthi yehliswe ngenxa yesimo somnotho. Umhlaziyi uMnuz Thabani Khumalo, uthe kube kuhle ukuthi kuncishiswe iKhabhinethi kwahlanganiswa neminye iminyango. Uthe vele besingekho isidingo sale minyango ngoba eminye ibihambisana kahle neminye. “Bakhona ongqongqoshe beminye yeminyango ezifundazweni abenza umsebenzi. Kube kuhle ukuthi kube nabantu abasha kwiKhabhinethi nakuba kukhona abanye ababuyile,” kusho uKhumalo. USolwazi Mcebisi Ndletyana uthe kunabantu abasha abaqokiwe abazoqhuba umsebenzi. Uthe kube kuhle kwahlanganiswa eminye yeminyango ngoba ibingenamsebenzi. Umholi weDA uMnuz Mmusi Maimane, uthe akukho okusha kule Khabhinethi wathi kuhle ukuthi kwehliswe abanye ongqongqoshe neminyango. “Cishe uhhafu wabantu abakule Khabhinethi awunalwazi ngendaba yomqulu wokuthuthukisa izwe ngakho ngeke izwe lithuthuke. Ukuqokwa kukaNkk Patricia de Lille bekuwumkhankaso we-ANC wokumhlomulisa nje,” kusho uMaimane. I-EFF iyigxekile iKhabhinethi yathi uRamaphosa uphaka impi ngoba ubukela phansi abantu. “Akathembekile uchukuluza abantu. Akanalo iqiniso ngoba wehlise isibalo songqongqoshe wanyusa esamaphini ongqongqoshe.” UMengameli weCosatu, uNksz Zingiswa Losi, uthe bayakwamukela ukuqokwa kwabanye ongqongqoshe, ukwehliswa kwesibalo sabo nokuhlanganiswa kweminyango. Uthe basanenkinga nomnyango kamgcinimafa noma kungathiwa kubekwe bani kuwona. I-Cosatu yashaya amakhala ngoNgqongqoshe wezeziMali uMnuz Tito Mboweni ifuna ahambe ngoba efuna ukudiliza abasebenzi bakahulumeni ekhala ngokuthi siphezulu isabelo sezimali sokubakhokhela. Okhulumela i-IFP, uMnuz Mkhuleko Hlengwa, uthe bayakwamukela ukuncishiswa kweKhabhinethi nokuqokwa kwabantu abasha. “UMengameli ubeke phambili i-ANC kunabantu ngoba ubuyise abanye abebevele bekhona.” Ngemuva kokumenyezelwa kweKhabhinethi iRandi lidlondlobalile. Ezinkundleni zokuxhumana abantu baseKZN bebencoma uRamaphosa ngokuqoka ongqongqoshe namaphini abo iningi labo eliqhamuka kulesi sifundazwe. Ababengondunankulu baKwaZulu-Natal uMnuz Senzo Mchunu noDkt Zweli Mkhize baqokwe ukuba ngongqongqoshe kanti uNobhala jikelele wophiko lwentsha uMnuz Njabulo Nzuza uyiPhini likaNgqongqoshe woMnyango wezaseKhaya. UMnuz Ronald Lamola unguNgqongqoshe wezobuLungiswa. Ongqongqoshe namaphini abo bafungiswe izolo ntambama nguMengameli wamaJaji uMogoeng Mogoeng.