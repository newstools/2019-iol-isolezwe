UMnuz Victor Mchunu ubesele yedwa ekhaya lakhe ngenkathi kuqubuka umlilo kwelinye lamagumbi akule ndlu. UMchunu uthe ubehleli egunjini lokuphumula ngenkathi ezwa into iqhuma kakhulu ekamelweni lezingane. “Ngibe sengiyobheka ukuthi yini le eqhumayo. Ngenkathi ngivula umnyango egunjini lezingane bekugcwele ithuntu emnyama, nombhede obukhona ubususha. Ngibe sengibona intuthu isigcwele indlu yonke, ngaphuma ngamemeza omakhelwane, ngabe sengiwa phansi,” kusho uMchunu. Uthe usola ukuthi isigubhu sikagesi esiqale lo monakalo ngoba isona esibekwe kuleli gumbi okuqale kulo ukusha. Umzukulu kaMchunu, uNksz Sphumelele Magwaza, uthe kuleli khaya kuhlala uninakhulu, umkhulu (Mchunu) nomntwana wakhe. “Bengisemsebenzini ngenkathi kungena ucingo lomunye womakhelwane wami ethi ubona intuthu ekhaya. “Ngishayele umkhulu ucingo kodwa iselula yakhe ibivaliwe. Ngibe sengishayela omunye umakhelwane wami osondelene nasekhaya ucingo wabe esengitshela ukuthi ekhaya sekushile,” kusho uNksz Magwaza. Uthe ugogo wakhe ubesedolobheni, kanti umntwana wakhe ubesesikoleni ngenkathi kwenzeka lokhu. “Impahla yasendlini ishile. Ipasi nezimpahla zami zokugqoka nakho kushile, izimpahla engisele nazo ilezi engizigqokile,” kusho uNksz Magwaza. Ngenkathi Isolezwe lifika endaweni yesigameko lifice uphahla lwendlu lushe lonke kanti nezimpahla zasendlini bezishile. “Ugogo ngimlayele ukuthi aye ezihlotsheni zethu eziseduze, mina nomntanami sizokhosela egunjini elingaphandle lomfana walapha ekhaya naye osesibhedlela okwamanje,” kusho uNksz Magwaza. UMnuz Melvin Ramlal wezicishamlilo i-EThekwini Fire ukuqinisekisile ukuthi kuphume ithimba lezicishamlilo ngoLwesibili ukuyocisha umlilo ngenkathi kusha indlu eChesterville. Okulumela amaphoyisa KwaZulu-Natal, uLt Col Thulani Zwane, uthe amaphoyisa aseCator Manor aphuthume endaweni yesehlo ngemuva kokubikelwa ngaso.