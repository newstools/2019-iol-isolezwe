UVULELWE icala uthisha wesikole iGingindlovu Primary osolwa ngokungqimuza ngequpha umfundi amthele phansi emsola ngokukopela. Unina womfundi oneminyaka eyisishiyagalombili ubudala, uthi indodana yakhe isihlala iphethwe yikhanda selokhu yehlelwa yilesi sigameko. Umfundi nonina ngeke sibadadlule ukuvikela umfundi okuthiwa usevele ubhekene nenkinga yokuhlukunyezwa selokhu kubikwe udaba. Unina womfundi uthi ubone indodana yakhe ibuya igcwele igazi wayibuza ukuthi kwenzenjani, yamlandisa ukuthi ithole iqupha eliqhwiza umentshisi kuthisha emsola ngokukopela. "Ngisola nobuhlanga kule nto ngoba uthisha ungowolunye uhlanga. Uke wazama nokuthi imbambathwe indaba wathembisa ukukhokhela zonke izindleko nganqaba ngoba ngifuna ubulungiswa ngengane yami. Ngingajabula lusukunyelwe wungqongqoshe udaba,’’ kuchaza lo mzali. Kuthiwa uthisha elekelelwa abanye, bancenge umzali baze bathembisa ukuthi umfundi uzophathiswa okwegolide elisanda kumbiwa angafani nabanye abafundi uma nje engalubikanga udaba. Uthe ulubikile udaba esikoleni lwedluliselwa emahhovisi omnyango wezemfundo bathi luzothathwa wumhloli. Uthe indodana ike yatshelwa womunye uthisha ukuthi ayiyeke ukuthinta amakhala ngoba izokopha bese igijima iyothi kunina ishayiwe futhi. "Sengimuhambisile kodokotela kwaze kwaphela yona imali ngoba bekufanele ayohlolwa ikhanda ukuthi awukho yini umonakalo. Ngisola sengathi walimala kabi ngoba usehlala ekhala ngekhanda elingafuni ukumyeka,’’ kubalisa unina womfundi. Okhulumela uMnyango wezeMfundo KwaZulu-Natal uMnuz Kwazi Mthethwa uthe amabhokisa awanandawo ezikoleni. "Umdlalo wamankomane uba muhle uma wenziwa ngendlela efanele endaweni efanele hhayi ukuthi kumane kube nomuntu oxhimfa izingane. Umnyango uzokwenza konke okusemandleni ukuthola iqiniso bese uthatha isinqumo esifanele. Uma othisha benenkinga ethile nabafundi kunendlela yokubaqondisa ubugwegwe,’’ kusho uMthethwa. Okhulumela amaphoyisa KwaZulu-Natal uLieutenant Colonel Thulani Zwane ukuqinisekisile ukuthi livuliwe icala, amaphoyisa ayaphenya.