Lilodwa iKhomanisi elikhethiwe esigungwini sikaMnuz Sihle Zikalala, nguNkk Peggy Nkonyeni. Elinye ebelibhekwe kakhulu ukuthi lizongena nguMnuz James Nxumalo obephambili ohlwini lwabantu obekumele kukhethwe kubo. UNobhala weSACP KwaZulu-Natal, uMnuz Themba Mthembu, obenguNgqongqoshe wezoLimo, uthe nakuba benganeme ngokumeleleka kwamaKhominisi esigungwini esisha kodwa kabanankinga ngoba bona abazabalazelanga izikhundla. “Esikushoyo wukuthi ekugcineni abantu abanqumayo ubuholi bukahulumeni yi-ANC, baye basithinta nathi ngokuthi bacabanga kangakanani sasesihlonipha imicabango yabo,” kusho uMthembu. Uthe lokhu okwenzekile ngeke kuze kubuphazamise ubudlelwane babo ne-ANC. “Ngeke size silwe silwele ukuthi sithole izikhundla. Siyohlala sizimisele ukusebenzisana ne-ANC kodwa ngeke size sakulwela ukuthi sinikwe izikhundla,” kusho uMthembu. Uthe kodwa bazowuqinisa umkhankaso wabo bengamaKhomanisi wokuthi umfelandawonye uhlelwe kabusha ukuze kube khona ukubambisana okuhle.