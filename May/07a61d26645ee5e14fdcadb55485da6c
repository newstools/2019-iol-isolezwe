Kwenzeka lokhu nje leli qembu belisanda kushiywa ngabanye babaholi abanamava oMnuz Maliyakhe Shelembe, Scelo Mabika nabanye. UKhubisa wamukelwe nguMengameli Cyril Ramaphosa ngempelasonto kwirali yale nhlangano ebisoThongathi. URamaphosa uthe uKhubisa umholi onamava abamtheze kwi-NFP, wathi lokhu kuyizinkomba zokuthi i-ANC iyakhula. Okhulumela uMengameli weNFP, uNkk Zanele Magwaza-Msibi, uMnuz Canaan Mdletshe, uthe bagqemeke ingozi ngokushiya kukaKhubisa. Uthe abanye abaholi bashiye ngoba bebona ukuthi abekho ohlwini lwabantu abebeya ePhalamende noma eziShayamthetho zezifundazwe. “Ukuhamba komuntu onamava njengoKhubisa kuyalishaya iqembu kodwa iqembu lizoqhubeka likhiqize abanye abaholi. Kuningi akwenzele iqembu, ulisebenzele kusuka esesiShayamthetho sesifundazwe waze waya ePhalamende,” kusho uMdletshe. Uthe ushiya nje bebengazi ngoba wabatshela ukuthi akasathandi ukubuyela ePhalamende. “Wayevele eshilo ukuthi akasathandi ukubuyela ePhalamende kodwa besingazi ukuthi useya kwi-ANC. Simfisela inhlanhla kwi-ANC. Sinethemba ukuthi iNFP izoqhubeka ikhiqize abanye osolwazi abanamava. Akukhona ukuphela kweNFP lokhu, abaholi bazoqhubeka bayibambe,” kusho uMdletshe. UKhubisa uke waba nguNobhala jikelele waleli qembu, ubeyilungu lePhalamende le-NFP kanti ngomunye wabantu ababamba elikhulu iqhaza kusungulwa i-NFP. UKhubisa uthe ushiye iNFP ngoba esebona ukuthi isiphelelwe ushatini futhi sekumele ivale thanqa ukube ibiyisitolo. Uthe i-ANC iyona nhlangano ezokwazi ukuwina ukhetho ngoLwesithathu ngoba yiyona nhlangano eyenze okuningi ekuphuculeni imfundo, yafakela abantu ugesi, yakhela abantu nezindlu. “Ngiyoba yilungu le-ANC elejwayelekile, ngisebenze emagatsheni. Ngifike nenqwaba yabantu abangu-80 kwi-ANC, baningi abanye engisazobalanda ngibayise kwi-ANC. I-ANC izoqhubeka iwine ukhetho naKwaZulu-Natal, izowudla umhlanganiso.” Uthe uke waba sePhalamende ethunywe yi-IFP, wakhiqiza inqwaba yodokotela kanti wake waba nguthishanhloko wesikole futhi wake waba yiphini lemeya. Uqhube wathi wayengazi ukuthi uzoba sohlwini lwabantu abaya ePhalamende be-NFP, wathi wababhalela ebatshela ukuthi bamkhiphe kulolu luhlu.