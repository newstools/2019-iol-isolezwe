UMnuz Vusumuzi Mthembu noNksz Jabu Zungu bashaywe ngoMgqibelo emuva kokusolwa ngokweba izinkomo zenkosi yendawo. UMthembu uthe uvinjezelwa ngabantu abebehamba ngemoto eya esitolo. “Omunye owayesemotweni wangimisa, wangitshela ukuthi bafuna mina. Ngemuva kwalokho washaya ucingo ebiza abanye ukuthi beze lapho esasikhona. Nangempela bafika. Bangibuza ukuthi ziphi izinkomo zenkosi. Ngathi angizazi. Baqala lapho-ke ukungishaya.” Uthe bamfaka kwenye yezimoto ababehamba ngazo, bamthumba bamyisa emfuleni uThukela, bamlengisa esihlahleni ngezinyawo ikhanda labheka phansi. “Bangishaya bephindelela ngezinduku. Babebaningi kakhulu. Angikwazanga nokubabala,” kusho uMthembu. Uthe usola ukuthi baqonda yena ngoba engumuntu odiliva izinkomo ezidayiswayo. “Mina ngisebenza ngazo izinkomo. Kodwa angizebi. Ngaze ngakhetha ukuyobatshengisa izinkomo engangizozidiliva ukuze bakhombe ezazebiwe uma zazikhona. Sathi uma sesifika bangazithola,” kusho uMthembu. Uthe akakwazi nokuhamba ngenxa yokulimala emzimbeni, ikakhulukazi ezinyaweni. “Ngizizwa ngingaphephile. Ngibona sengathi ngiphila ezweni lezigebengu lapho abantu bezijezisela khona abantu. Ngiyasaba ngomndeni wami ngemuva kwale nto eyenzeke kimi.” Umfowabo kaNksz Zungu, uMnuz Isaac Zungu, uthe bakhathazekile ngokwenzeke kudadewabo okhubazeke ngokwengqondo. “Udadewethu babemsola ngokusebenzisana noMthembu kodwa udadewethu akahlanganise lutho noMthembu. Nengane kadadewethu bayihilizise kabi ngenkathi bebuza unina okade engekho ngenkathi befika ekhaya.” Uthe umndeni wakhe uyasaba ngoba awazi ukuthi laba bantu bangase babuye yini. Kuthiwa izinkomo zenkosi okwakuthiwa zilahlekile zatholaka futhi namanje zonke ziphelele. Owomphakathi ongathandanga ukudalulwa uthe umphakathi uhlalele ovalweni ngoba abantu abazibiza ngesiKebhe bavele bazingenele emizini yabantu. Induna yendawo, uMnuz Bheki Mathonsi, inqabile ukuphawula. “Ayikho into engiyifihlayo noma engiyisabayo kodwa ngeke ngikwazi ukukhuluma nawe ocingweni. Kungcono ufike lapha sizokhuluma ubuso nobuso,” kusho uMathonsi. Ikhansela lendawo, uMnuz Muzi Mkhaliphi lithe: “Ilungu lomphakathi ebelikhathazekile lingazisile ngalolu daba. Kodwa njengoba selusezandleni zamaphoyisa azokwenza okufanele ukuze kube nobulungiswa.” UMnuz Joseph Manyathi okhulumela iSikebhe, uthe akazi lutho ngabantu abashayiwe kodwa uke wezwa ngabo futhi kuthiwa uyedwa njengoba sekuthiwa babili. “Bona uma bentshontsha abayeke ukweba,”kusho uManyathi. Okhulumela amaphoyisa KwaZulu-Natal, uCol Thembeka Mbele, uthe amaphoyisa aphenya icala lokuthumba nokushaya ngenhloso yokulimaza.