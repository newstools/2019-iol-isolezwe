Sekuphele cishe izinyanga ezimbili umfundi (16) ofunda uGrade 9 axoshwa esikoleni kuthiwa unobusathane. Unina uthe umfundi selokhu axoshwa ngoMashi kulo nyaka. “Ngathi uma ngibuza kuthishomkhulu ukuthi uxoshelweni wangitshela ukuthi unobusathane futhi uyingozi kwabanye abafundi. Ngabuza ukuthi bakubone kanjani lokho wathi omunye wothisha umbone emthandazweni wesikole kodwa wangachaza ukuthi yini abayibonile,” kusho unina womfundi onobusathane. Uthe othisha bamtshela ukuthi umfundi, esiligodlile igama lakhe, akahluphi futhi uhlakaniphile kodwa kumele ahambe kulesi sikole ngoba unobusathane. “Ngaya komfunela usizo umfundi kubantu abathandazayo abahlukene kodwa, bonke bangitshela ukuthi ababoni lutho olubi ngaye. Ngathi uma sengimbuyisela esikoleni uthishomkhulu wathi akamdingi,” kuqhuba umzali. Uthe kumanje indodana yakhe ihlukumezekile ngoba ingafundi futhi naye ukhathazekile ngoba iyasala ezifundweni. Uthishomkhulu wakulesi sikole uMnuz G B Ngcongo ukuqinisekisile ukuxoshwa komfundi kodwa wanqaba ukudalula imininingwane. “Ngeke ngikwazi ukwenaba ngalolu daba ngoba angivumelekile ukukhuluma nabezindaba,” kusho uNgcongo. USihlalo wesigungu esilawula isikole uMnuz Sphiwe Ncwane, uthe empeleni umfundi wayemisiwe. “Wamiswa ngoba umgomo wakulesi sikole uthi uma umfundi etholakala enobusathane kumele amiswe ukuze ayokwelashwa,” kusho uNcwane. UNcwane etshelwa ukuthi umzali wambuyisa umfundi emva kokuyomelapha, uthe umhlangano owaba phakathi kwesigungu nomzali awuhambanga kahle okwenza umfundi wangamukelwa. UNcwane uthe uzoluphakamisa udaba emhlanganweni olandelayo. Okhulumela uMnyango wezeMfundo KwaZulu-Natal uMnuz Kwazi Mthethwa, uthe abahloli bezemfundo kumele bathintwe wumzali ukuze bangenelele kulolu daba.