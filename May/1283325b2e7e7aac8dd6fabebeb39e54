Omashonisa abaningi abangekho emthethweni bathatha omazisi babantu namakhadi abo asemabhange uma bebaboleka imali, bakwenza lokhu ukuze benze isiqiniseko sokuthi imali yabo iyabuya. Omunye wesifazane osekhulile waseHammarsdale ocele ukuthi angadalulwa ngoba evikela isithunzi sakhe, ubikele intatheli yeSolezwe ukuthi uphatheke kabi ngenxa yokuthi akazange akwazi ukuyovota ngoba umazisi wakhe ubanjwe ngumashonisa odumile wasendaweni. “Ngiphatheke kabi ukuthi ngigcine ngingavotanga ngenxa yokuthi umazisi wami awukho usuhlala kumashonisa engimkweletayo,” kusho lona wesifazane. Uthe baningi abantu abaziyo ahola nabo impesheni abangazange bakwazi ukuvota ngenxa yokuthi omazisi babo abekho kubona. Imenenja yezikhangiso kwaDebt Solutions, uNkk Thobeka Ngidi ekhuluma ohlelweni lukaDudu Khoza ngoLwesithathu kuKhozi FM, uthe baningi abantu abangakwazanga ukuyovota ngosuku lokhetho hhayi ngoba bethanda kodwa ngenxa yokuthi omazisi babo abekho kubona bagcinwe ngomashonisa ababakweleta imali. “Siyabanxusa abantu abanezinkinga zezimali abaxinwe yizikweletu ukuthi noma befuna ukuboleka imali bayithathe ezinkampanini ezigunyaziwe ukuthi zibolekise ngemali ngoba omashonisa abawulandeli umthetho,” kusho uNkk Ngidi. Okhulumela i-IEC KwaZulu-Natal uMnuz Thabani Ngwira, uthe umuntu ongenawo umazisi akakwazi ukuvota. “Ukuze ukwazi ukuvota kumele ube nomazisi wakuleli ohlaza onamagabelo noma oyikhadi,” kusho uNgwira. Okhulumela amaphoyisa KwaZulu-Natal uLt Colonel Thulani Zwane uthe akukho emthethweni ukuthi umuntu abambe izinto zomuntu ngoba nakhu emkweleta.