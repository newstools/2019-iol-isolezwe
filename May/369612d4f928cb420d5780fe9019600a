Umndeni kaMnuz Xolani Mathenjwa owanyamalala ngoMashi wonyaka odlule, uphithene amakhanda emuva kokuboshwa komzala wakhe obeyisithenjwa. UMnuz Thembelani Ntshangase, uboshwe ngoLwesihlanu olwedlule ngezinsolo zokugxambukela ophenyweni lwamaphoyisa ngokushona kukaMathenjwa owayenguthisha Ekuhlehleni Primary. Isidumbu sikaMathenjwa satholakala sesonakale ngoSepthemba, emuva kwemibhikisho yomphakathi ukhala ngokuhamba kancane kophenyo. Ilungu lomndeni elicele ukungadalulwa ngenxa yokwesaba, lithe uNtshangase uqale watitinywa ngamaphoyisa ngaphambi kokuboshwa. “Washayelwa ucingo amaphoyisa embuza ukuthi ukuphi, wathi usekhaya. Afikile amaphoyisa ezomsayinisa incwadi yokuthi aboshwe. Wenqaba ukuyisayina, waphuma wayozivalela kwenye indlu. Amaphoyisa angene ngenkani kuleyo ndlu, amshaya maqede ambopha,” kuchaza ilungu lomndeni. Lithe sebephelelwe yithemba ngoba uNtshangase ubezama ngayo yonke indlela ukulandelela udaba lokufa kukaMathenjwa. “Sisola ukuthi amaphoyisa adinwe wukuthi ubewavezela ukuthi uphenyo awalwenzi kahle. Ubeseshayele ngisho umnyango wamaphoyisa kuzwelonke, ebika ngokunganeliseki komndeni.” Kuthiwa komunye umhlangano emuva kokunyamalala kukathisha, umngani wakhe ayeyohlangana naye watshela umphakathi ukuthi uyabazi abathinteka ekunyamalaleni kwakhe. Kuvela ukuthi amaphoysia abikelwa ngalokhu kodwa angaphenya muntu. Kwenzeka konke lokhu nje umndeni kaMathenjwa usabhekene nengwadla yokuthi isidumbu sakhe sisaduve emakhazeni ngoba kulindwe umphumela wokuhlolwa. Yize umndeni unesiqiniseko sokuthi isidumbu ngesakhe ngoba kwatholakala amaselula akhe, iwashi nekhadi lasebhange kusona, watshelwa ukuthi kumele kwenziwe ulibofuzo ukuqinisekisa ngaphambi kokuthi kungcwatshwe. Okhulumela amaphoyisa eKZN uLieutenant-Colonel Thulani Zwane, ukuqinisekisile ukuthi uNtshangase uboshelwe ukuphazamisa ukusebenza komthetho. “UNtshangase uvele enkantolo ngoMsombuluko. Kusaphenywa ngokutholalakala kwesidumbu sikaMathenjwa,” kusho uZwane. UNtshangase osagqunywe esitokisini, uzofaka isicelo sebheyili ngoMsombuluko. Isidumbu sikaMathenjwa satholakala ngasesiqiwini Osuthu. Kuthiwa wanyamalala eyohlangana nomngani abebezoya naye eMozambique. NgoJulayi kwavalwa izikole kwashiswa umuzi namakotishi enduna uMnuz Roman Mathenjwa, ebisolwa ngokuba nesandla ekunyamalaleni kukamufi.