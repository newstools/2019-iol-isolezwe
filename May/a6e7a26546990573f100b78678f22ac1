UConstable Sonto Mhlanga (40) odabuka eMpumalanga obehlala eSeatides, Othongathi udutshulwe wafa nozakwabo uSeargent Fanifani Dladla (61) begade umuzi wekhansela uMnuz Sthe Zulu. UConst Mhlanga kuthiwa ubethi akakhululekile ngokusebenza ebusuku endaweni okuhlale kubulawa kuyo abantu njengoba engumuntu wesifazane. Umfowabo uMnuz Thulebona Mathebane uthe udadewabo ubewuthanda umsebenzi wakhe kodwa ethi akumkhululi ukusebenza ebusuku kule ndawo okuhlale kubulawa kuyo abantu njengoba engumuntu wesifazane. NgeSonto eledlule kuthiwa uthe uyabona ukuthi nabo bangafa noma yinini. “Ubethi kubulawa osomatekisi nabantu abehlukene emphakathini. Ethi uyasebenza ebusuku ngoba ayikho into angayenza ngoba kuyingxenye yomsebenzi wakhe wobuphoyisa. Yize ebekhala kangaka ngokuthi akakhululekile ngokusebenza ebusuku ubengakaze athi ucabanga ukushiya umsebenzini, noma ukwenza indlela ethile yokuthi adoje. Ubezimisela ngomsebenzi, ehlale ebheke ukuthi ukusebenza kwakhe kuzomenza akwazi ukuphila impilo ayithandayo. Ubezithanda izinto ezinhle. Uma sixoxa ubebala izindawo eziphezulu abethi ufisa ukuba nomuzi kuzona noma nje ahlale kuzo. Bekuthi noma kunzima emsebenzini athi uzoqhubeka nokusebenza inqobo nje uma ezothola izinto azifunayo,” kusho umfowabo kamufi. UConstable Mhlanga ubeneminyaka ewu-12 esebenza emaphoyiseni kamasipala. “Ngilimele kakhulu ngokushona kukadadewethu ngale ndlela, ngizwa sengathi kunembobo evulekile emzimbeni wami. Belingapheli isonto singazange sikhulume ngocingo, angixoxele ngokwenzeka eThekwini ngoba mina ngihlala ekhaya eMpumalanga. Uma ethole isikhathi sokuphumula ubebuya ekhaya,” kusho umfowabo kamufi. Uthe udadewabo ushiye indodakazi eneminyaka ewu-18. Uzakwabo uSgt Dladla waseHambanathi kuthiwa ubehlanganisa iminyaka engu-61 ngoMgqibelo. Umfowabo kaSgt Dladla, uMnuz Thanda Dladla uthe usafisa ukuchazelwa ukuthi kwenziwe yini kuthathwe amaphoyisa aqashelwe ukubheka abephula imithetho yomgwaqo nabephula imithetho yedolobha, kuthiwe abayogada ikhansela. “Kwenziwa yini amaphoyisa agade ikhansela abekwe ngaphandle komuzi, lapho ebukwa khona izinswelaboya ukuthi asebenza kanjani?” kubuza uDladla. USgt Dladla ubegubha usuku lokuzalwa ngoMgqibelo, umfowabo uthi ubezothatha umhlalaphansi ngoNovemba. Namhlanje kuzoba nenkonzo yesikhumbuzo yokubakhumbula eCity Hall eThekwini.