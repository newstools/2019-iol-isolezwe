INKAMPANI yezobuchwepheshe iHuawei igqugquzele abantu ukuthi baqhubeke nokuthenga imikhiqizo yayo ngoba “ukuphela” kobudlelwano babo neGoogle akusho ukuthi amaselula nenye impahla ekhiqizwa yile nkampani ngeke isebenze. “Imikhiqizo yethu yaseNingizimu Afrika iyaqhubeka nokusebenza futhi abantu bangasabi ngalokhu okwenzekayo ngoba sisebenza ngokuzikhandla ukuthola isixazululo,” kusho abakwaHuawei esitatimendeni. Bacele abantu ukuthi bavakashele ikhasi labo likatwitter elithi HuaweiZA nelithi HuaweiFacts ukuthola konke ngalolu daba lobudlelwano beHuawei neGoogle. Kwenye ivideo efakwe abakwaHuawei isikhulu esiphezulu sale nkampani uMnuz Ren Zhengfei sithe iGoogle yinkampani ekahle, asebesebenzisane nayo isikhathi eside ngakho bazoqhubeka nokuzama ukuthola isixazululo kulolu daba lobudlelwano. Uziphikisile izinsolo zokuthi iHuawei ibintshontsha izimfihlo zezokuphepha e-United States wathi kulezi zinsuku bazoqhubeka nokwazisa amakhasimende abo konke okuqhubekayo besebenzisa izinkundla zokuxhumana. Ekuqaleni kwaleli sonto amaphaphu ebephezulu kubantu abanye befisa nokubuyisela amaselula abo akwaHuawei ezitolo emuva kokuthi iGoogle ithe buyaphela ubudlelwano bayo neHuawei. Ubudlelwano buphele emuva kokuthi uhulumeni wase-United States eyalele iGoogle ukuthi iqede ubudlelwano bayo nale nkampani yaseChina uyisola ngokweba izimfihlo zokuphepha nokusebenzisana nezwe lase-Iran. IHuawei iyaziphika zonke lezi zinsolo. AbakwaGoogle bathe bazoqinisa ezokuphepha kulezi zinsuku eziwu-90 ezizayo, bagqugquzela nabantu ukuthi banake amaselula abo.