URamaphosa ukusho lokhu ngemuva kwemibhikisho yomphakathi ebisabalele ezweni lonke, KwaZulu-Natal ezindaweni ezifana neBergvile, Mzinto, eThekwini, Ntuzuma, nakwezinye izindawo. EKapa kubikwe imibhikisho kanjalo naseVhuwani eLimpopo lapho kushiswe khona amathayi. Ababhikishi bebekhala ngokugqoza kwezidingo zomphakathi. “Abangazange bavote bazicindezela bona bazicindezela nezwi labo. Ngokubhikisha kusho ukuthi abafuni ukuba nezwi ngoba yiyona ndlela yokuthi bakwazi ukuzwakala,” kusho uRamaphosa. Ephelezelwa owakwakhe uDkt Tshepo Motsepe, uRamaphosa uhlangatshezwe amalungu e-ANC esikhungweni iHitekani Primary, eChiawelo, eSoweto. Uthe uhlezi esho ukuthi abantu abafuna ukubhikisha bangafuni ukuvota akuyona indlela yokuphakamisa izikhalazo. “Kumele uvote, ubuye ukhalaze ukuthi ngivotile ngakho ufuna kulungiswe izinto.” Khonamanjalo owayenguMengameli wezwe uMnuz Jacob Zuma uvote eNkandla izolo. Nowayeyibamba likaMengameli uMnuz Kgalema Motlanthe unqabile ukweqela abebebambe ulayini ukuze asheshe avote izolo, eKillarney Country Club eGoli. OwayenguMengameli uMnuz Thabo Mbeki, ovote eHoly Family College, eGoli, uthe iqembu elizowina kumele lihlangabezane nezinto ezidingwa ngumphakathi.