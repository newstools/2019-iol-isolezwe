IKHANSELA le-ANC eNelson Mandela Bay uMnuz Andile Lungisa likhwele ladilika koyiNhloko yezoKhetho ku-ANC uMnuz Fikile Mbalula limbiza ngembulu ekhosoza incenge izikhundla. ULungisa, oyilungu lekomiti leMeya eNelson Mandela Bay Metro, ubhale kuFacebook ukuthi uMbalula kade wakuqala ubuxoki bakhe. ULungisa ugxeka uMbalula emuva kokuthi ephawule wathi ukube i-ANC ayigadlanga ngoMnuz Cyril Ramaphosa okhethweni ngabe ayilunqobanga. Le nkulumo isuse umsindo ngoba igxekwe ngisho uNobhala-Jikelele uMnuz Ace Magashule kodwa wabuye waxolisa. ULungisa uthi umazi kahle uMbalula babenaye ku-ANCYL, unawo umkhuba wokukhosozela izikhundla. Uthe iyamkhathaza indlela aziphatha ngayo uMbalula ngoba ingase ikhinyabeze inhlangano i-ANC uma engakuyeki kusemanje. “Lo muntu wasidayisa siku-ANCYL ngesikhathi sikhuluma amaqiniso yena wancetheza encenge isikhundla sokuba ungqongqoshe. Ngaleso sikhathi wayekhothamela uMnuz Jacob Zuma,’’ kusho uLungisa. ULungisa uthi kuyaxaka okwenziwa uMbalula manje usencetheza kuRamaphosa ekubeni wayengameseki engqungqutheleni yaseNasrec.