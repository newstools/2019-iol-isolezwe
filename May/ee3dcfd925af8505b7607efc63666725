UDkt Zweli Mkhize, ilungu lesigungu esiphezulu se-ANC noMnuz Wllies Mchunu, uNdunankulu waKwaZulu-Natal bathe kumele kube khona okwenziwayo ngoba abantu basathembela kwi-ANC. “Kumele kuchazelwe abantu ukuthi ithini imigomo ye-ANC. Asikwazi ukuthatha kancane abantu ngoba manje sekukhona amanye amaqembu abangayo kuyona. Asihlanze uKhongolose sikhiphe lokhu okuwudicilela phansi,” kusho uMkhize. UMchunu uthe kumele ibhekisiswe indaba yokuthi kwehle izihlalo ze-ANC esiShayamthetho zisuka ku-52 zaya ku-44. Uthe kumele bazibuze ukuthi kwenzekeni ngoba akukhona ukuthi abantu bavotele amanye amaqembu kodwa bakhethe ukungayi kovota. “Abantu abayanga ukuyovota bebenethemba nge-ANC. Kumele silungise lapho konakele khona. Indlela esiziphatha ngayo nezinto ezenzeka ePhalamende zinomthelela wokuthi abantu bangayi kovota,” kusho uMchunu. Uthe amaqabane awasayishayi mkhuba imigomo yenhlangano. Laba baholi bakusho lokhu kwembulwa amatshe ezishoshovu ezalwa nobandlululo oColonel Sihle Mbongwa, Zinto Cele noPhila Ndwandwe. Umcimbi ubuseDurban University of Technology eThekwini izolo. Ubuhanjelwe abaholi abahlukene, okubalwa uMnuz Bheki Cele onguNgqongqoshe wamaPhoyisa, uDkt Sibongiseni Dhlomo wezeMpilo eKZN, Nksz Ayanda Dlodlo weziSebenzi zikaHulumeni nokuPhatha, Mnuz Sifiso Buthelezi, iPhini likaSomlomo uMnuz Lechesa Tsenoli, nabanye abaholi. UNksz Ndwandwe walandwa amaphoyisa ombuso wobandlululo eSwaziland ngo-1988, wabulawa ngemuva kokuba ehlulekile emizameni yokumenza impimpi yawo. UCele wayeyisosha leMK wabulawa ngesikhathi kuqhuma ibhomu esikoleni iGrosvener Girls eBluff ngo-Okthoba 24, 1985. UMbongwa owazalwa ngo-1952, waba yilungu leMK wahola imibutho yophiko lwayo eyayithinta indaba zamabhomu okubalwa neButterfly Unit. UMbongwa wagwetshwa iminyaka engu-12 eRobben Island, wadedelwa ngo-1991, ushone ngo-Ephreli 2008. UMkhize uthe uhlelo lokuqoshwa kwamathuna ezishoshovu lubalulekile, kumele luqhubeke. Uthe akube wumlando ozofundiswa izingane ngoba sekukhona abantu abakuthatha kancane ukuthi kunenkululeko kodwa abazi ukuthi yatholakala kanjani. “Kunemindeni namanje okusaqaqamba izinhliziyo, asikavaleki isahluko ngoba ayazi ukuthi abemindeni yabo bashonaphi. Yaba khona ikhomishini yamaqiniso nokubuyisana nabantu ababenza okubi basekhona. Kodwa namanje abantu abaziwa ukuthi bashonaphi. Akubuyelwe emuva kubhekwe kabusha ukuthi abantu bashonaphi,” kusho uMkhize. UNksz Dlodlo, owasebenza nezinye zalezi zizishoshovu, uthe kubaphatha kabi uma izingane zomakadebona sekumele zicele imali yokufunda ngoba zinganakekelwa. Uthe bafuna kugcinwe umlando wamaqhawe asebenza kanzima ukulwa nobandlululo. “Uphiko lokubheka abantu abaduka ngesikhathi sobandlululo kumele lusebenze ngamandla, kutholakale abantu abangcwatshwa emathuneni angaziwa imindeni yabo engabazi ukuthi bashonaphi. Sifuna kubekwe imali kuqoshwe umlando wabalwa, akufakwe ingcindezi kuhulumeni ozongena ukuthi abeke imali yalo mlando.”