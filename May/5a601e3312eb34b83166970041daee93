ALIZIBONI lixolisa iqembu lezombusazwe iBlack First Land First (BLF) kulandela ukutholwa linecala lenkulumo enenzondo ngesiqubulo sayo esithi ‘Land or Death’. IBLF yamangalelwa nguNksz Lucy Strydom nyakanye owafaka isikhalo ngalesi siqubulo kwiSouth African Human Rights Commision (SAHRC) ethi siyinkulumo enenzondo ebhekiswe kwabamhlophe kuleli. NgoLwesibili Inkantolo Yezokulingana, eseGoli, ithole i-BLF inecala ngalesi siqubulo. IBLF inikwe inyanga ukuthi isuse isiqubulo kuyo yonke imifaniswano yayo, izinkundla zokuxhumana nakwi-website yayo. Iyalelelwe ukuthi ikhiphe nesixoliso esibhekiswe kuwo wonke umuntu eNingizimu Afrika. Okhulumela iBLF uNksz Lindsay Maasdorp uthe ngeke baxolise kunalokho bazofaka isikhalo ngesigwebo. Uthe noma betholwe benecala kufana nokuthi banqobile ngoba ngeke bakhishwe kukhetho. “Lesi sinqumo senkantolo asiphusile futhi sikhombisa ukuzibuyisela emumva kwenkantolo yemantshi. Inkantolo Yomthetho Sisekelo yasikhipha isinqumo esimayelana nokuthi yini inkulumo enenzondo” kukhuluma uNksz Maasdorp esithangamini sabezindaba ebesibizwe yiBLF eGoli. FUNDA: Sichithiwe isicelo seFFPlus sokuhoxisa iBLF okhethweni Okhulumela iSAHRC uMnuz Buang Jones uthe bayasijabulela lesi sigwebo ngoba siqinisa ukuzinikela kwenkantolo neNingizimu Afrika kwimigomo yamalungelo abantu. 