Lokhu kulandela incwadi eyabhalwa ngabafundisa ezikhungweni ngoMashi ngezinto ezithinta ukuhlukunyezwa ngokocansi nodlame olubhekiswe kwabesifazane. Okhulumela umnyango, uMnuz Lunga Ngqengelele, uthe ababhalela ungqongqoshe babekhala ngokuthi abafundisayo banomkhuba wokufuna ukuya ocansini nezitshudeni ukuze baziphe amamaki. Uthe ngabesilisa okwathiwa benza lo mkhuba, wathi nabasuke befuna umsebenzi baye bafunwe ucansi ngabaphethe ukuze baqashwe. “Incwadi abayibhala yayifuna kuthathwe izinyathelo ukuze kunqandwe lezi zinto. Baphakamisa ukuthi kuphenywe abasebenzi kanjalo nezitshudeni. Bafuna kube nomqulu ozoshicilelwa kwi-website yomnyango ezoba nawo wonke amagama abantu asebeke bagila lo mkhuba ukuze kuthi uma beyofuna umsebenzi basheshe bavele,” kusho uNgqengelele. Uthe bafuna kube nehhovisi ezikhungweni elizobhekana ngqo nalezi zinsolo bese kuthi abatholakale benecala lokufuna ukuya ocansini noma ukuhlukumeza ngokocansi bafakwe emabhukwini ukuze bangaphinde bakwazi ukusebenza ezikhungweni zakuleli. “Okunye ngukuthi kumele kube nesibopho esizosayinwa abasuke besebenza ezikhungweni ngaphambi kokuthola umsebenzi. Abafundisayo bathi kumele kube nombiko njalo ngekota lapho abaphathi bezikhungo bezodedela khona izibalo zamacala athinta ucansi ezikhungweni zabo. Yingakho kujutshwe ithimba ukuze likwazi ukululeka uDkt Pandor libheke nezinto ezithinta imigomo ekhona ngezocansi,” kusho uNgqengelele. Uthe lizobheka nokuthi labo abasuke belahlwe ilawa macala ezikhungweni bangakwazi ukubalekela kwezinye lapho bezofike basebenze khona. “Ithimba lizobheka lapho kunezinselelo khona ukuze izikhungo zikwazi ukubhekana namacala athinta ucansi. Ithimba lizosebenza izinyanga ezingu-12 kusuka ngenyanga ezayo.” Abasethimbeni kubalwa uDkt Babalwa Magoqwana, Solwazi Jackie Dugard, Solwazi Pumla Gqola, Dkt Robert Morrell, Mnuz Jerome September, Solwazi Malehoko Tshoaedi, Nksz Corinne Knowles nabamele izitshudeni abaqokwe wumkhandlu iSouth African Union of Students (SAUS). UNgqengelele uthe wonke umuntu unelungelo lokufunda, ukuhlala, ukusebenza ngokukhululeka ezikhungweni zemfundo ngaphandle kokwesaba ukuthi uzohlukunyezwa ngokocansi noma adlwengulwe.