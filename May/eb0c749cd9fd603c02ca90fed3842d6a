UNobhala jikelele weCosatu, uMnuz Bheki Ntshalintshali, uthe banqume ukuthi kumele ngalezi zinsuku kungasetshenzwa. “Sifuna lezi zinsuku kungasetshenzwa kuleli. Sifuna kube yinto yokuqala uMengameli Cyril Ramaphosa azoyenza njengoba engena emandleni. Iningi labasebenzi liyahlukumezeka ngenxa yokuthi libamba iqhaza ngalezi zinsuku ezinomlando. Sesifake isicelo ngaphansi kwesigatshana * -77 ukuze sifake ingcindezi ukuze lezi zinsuku kungasetshenzwa ngazo,” kusho uNtshalintshali. UNtshalintshali ukhuluma kanjena nje iCosatu beyihlezi ikuveza ukuthi kunezindawo okusetshenzwa kuzona yize kuyiholidi. Phambilini lenyunyana beyibeka isibonelo sezitolo ezidayisa ukudla obekuvela ukuthi ziphoqelela abasebenzi ukuthi basebenze noma kuyiholidi. ICosatu beyibuye ikhale nangabasebenzi basemaplazini okuvela ukuthi nabo bayaphoqelelwa ukuthi basebenze noma kungamaholidi, yingakho le nyunyana ithi akushawe umthetho ukuze abaqashi abaphoqelela abasebenzi ukuthi basebenze ngamaholidi bezothathelwa izinyathelo zomthetho. Ukusho lokho esithangamini sabezindaba ngemuva komhlangano wesigungu esiphezulu somfelandawonye. Uthe abazange bamangale ngokwehla kwezinga lokwesekwa kwe-ANC okhethweni, lokho kusho ukuthi i-ANC kumele ivuke izithathe kulethwe izinguquko. “Ukhetho luhlanganise amadlelandawonye. Akumele sisebenze kuphela uma kuzoba nokhetho bese sishiywa ngaphandle ezintweni ezithinta uhulumeni. Sibonile ukuthi amadlelandawonye angaba ntekenteke uma singasebenzisani,” kusho uNtshalintshali. Uyalele abaholi bezinyunyana ukuthi basebenzele amalungu ukuze agculiseke njengoba bezongena emkhankasweni wokufuna amalungu amasha. “Kumele izinyunyana zilwele abasebenzi ezintweni ezifana nokuxoshwa kungafanele, ukucwaswa emsebenzini nezinye izinto. Kumele sizazi izidingo zabasebenzi esibamele.” Uthe bazoqhubeka balwele abasebenzi basemapulazini, abesifazane kanjalo nabasiza ezindlini. Uxwayise uhulumeni ngokuthi ngeke baseke imigomo yezomnotho ezodiliza abasebenzi. Uthe abahambisani nokudilizwa kwabasebenzi, bazwile ngezikhalo zabasebenzi baseBosasa. Uthe bayakweseka ukuthatha kweSibanye ethathe imayini iLonmin ngoba iLonmin imisa ama-stop order eNUM ukuze izame ukufaka ingcindezi abasebenzi bangakwazi ukuba ngaphansi kwenyunyana.