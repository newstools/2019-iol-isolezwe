Udaba seluhlule inkosi ebiyingxenye yomhlangano obungempelasonto. UNksz Bongi Nyari obanga noMfundisi Fanaza Myeza wase-UCCSA, uthe usebavimbe nokuthi baqhubeke nezinhlelo zokulungisa umuzi ngenxa yombango. Uthe wakhulela kule ndawo ehlala nonina nabafowabo. “Sanikwa indawo ngoJuni ngo-1979, sahlala nomama ongasekho. Kuthe umama eseshonile kwasala umfowethu naye ongasekho. Sibone kungcono silungise umuzi, nami ngisebenzise ingxenye yendawo ukutshala. Simangele uma umfundisi esitshela ukuthi asime ngoba kumele aklame umngcele.” Uthe umfundisi akanasabelo endaweni yakubo ngoba banikwa yona ngokusemthethweni kodwa useshaya umthetho sengathi indawo ngeyakhe. Ngesonto eledlule umfundisi kuthiwa watshela umndeni ukuthi mabahlangane ukuyoklama isiza sakhe, kukhona nenkosi uMadevu Nzama eyayizolalela. Kuthintwa uNzama uthe uyazi ngodaba kodwa lungaphezu kwamandla ngoba indawo ebangwayo ayikho ezabelweni zenkosi. Uthe kwakuyipulazi kodwa uyazi ukuthi indawo yadayiselwa umndeni wakwaNyari. “Ngikhumbula kahle ukuthi indawo kwakungekaZondi owayenguthishanhloko esikoleni eMthwalume. Wabuye wayidayisela umndeni wakwaNyari kusekhona umama wakhona. Abefundisi bahlala beshintshana kuleli sonto kodwa kuyaqala ukuthi kube nenkinga yombango,” kuchaza uNzama. Uthe indawo iseduze nesonto, abefundisi bashintsha njalo emuva kweminyaka ethize. Mayelana nomfundisi othintekayo, uthe akuyena ngisho owasendaweni, wafika ezoshumayela njengabanye abefundisi. UNzama uthe umgomo kuleli pulazi kwakuwukuthi kumele kuhlale abasonta e-UCCSA. “Inkinga ukuthi asinawo amandla okuxazulula ngoba indawo akuyona eyenkosi.” Umndeni wakwaNyari uthe awusazi ukuthi uzokwenzenjani ngoba uyamesaba nomfundisi. Kuvele ukuthi wake waboshwa wabhadla ejele ngecala elibucayi phambilini. Kuthe uma ephuma ejele wanikwa isikhundla sobufundisi ebandleni lakhe. Isolezwe linayo i-video eveza umhlangano wangempelasonto, umfundisi ebonakala enqakisana ngamazwi noNksz Nyari, efuna nemephu. Umfundisi uzwakala esho nokuthi uyayithatha indawo futhi kukhona asembekile. UMfundisi Myeza ongalubambanga ucingo, uthunyelelwe iSMS ayiphendule ngokuthi awukho umbango awaziyo. “Awukho umbango engiwaziyo. Mina nginendawo yami nomuzi eMandawe, ngiyabonga,” kusho uMyeza.