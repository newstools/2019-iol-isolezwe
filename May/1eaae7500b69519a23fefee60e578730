Bayisithupha abalimale engozini ebisemgwaqweni uR612 ngasePark Rynie. Okhulumela uMnyango wezokuThutha nokuPhepha koMphakathi KwaZulu-Natal, uMnuz Mluleki Mntungwa, uthe sebejube ithimba elizophenya ngale ngozi. “Sithole ukuthi bayisithupha abashonile kushayisana imoto encane neveni. Okwamanje asikabi nayo eminye imininingwane ngoba ithimba lethu lisaxhumana nemindeni. Sidlulisa ukudabuka nokuzwelana nemindeni elahlekwe yizihlobo neyabalimele,” kusho uMntungwa. UMnuz Robert McKenzie okhulumela abezimo eziphuthumayo i-ER24, uthe bangu-11 abanikezwe usizo oluphuthumayo endaweni yengozi. Uthe abakazi ukuthi yini eyidalile. Kwesinye isigameko ngoMgqibelo ebusuku kusinde abathathu abalimele, kwashona oyedwa ngesikhathi iveni iphaphalazela emzini wabantu eMlaza. UNksz Zanele Buthelezi, oyilungu lomndeni wakulo muzi osemgwaqweni uSgananda kwaZ, uthe bekuyizithuba zabo 10 ebusuku kwenzeka isigameko. “Asazi ukuthi umshayeli uphazanyiswe yini ngoba kuyaqala ukuthi kuphaphalazele imoto lapha ekhaya. Iveni igaxele ekhishini nasemjondolo ongaphandle, yalalala ngokhakhayi,” echaza. Uthe udadewebo, umlamu wakhe nengane balimalile bayiswa esibhedlela ePrince Mshiyeni. Umshayeli weveni athe owaseMbumbulu, kuthiwa ubebhajwe esitelingini semoto. Kuthiwa umshayeli ongatholakalanga umndeni wakhe, ushone esesibhedlela izolo. Kushaye izithuba zabo 3 ntambama iveni isagaxele kulo muzi, okuthiwa umnikazi wayo obethume umufi, uthembisa ukuwulungisa. Engozini eyenzeke kuN1 eGoli ngaseGrasmere Toll Plaza, kushone abane engozini ehlanganise amaloli amane, amabhasi amabili, amatekisi amabili nezimoto ezimbili. Bangu-20 abalimale kuleyo ngozi, okuphoqwe ukuthi kuvalwe eminye imizila kulo mgwaqo. Kwenye ingozi eyenzeke ngoMgqibelo, kugingqike iveni ngasemgwaqweni * -Orthmann eMgungundlovu. Ngokwemibiko yabezimo eziphuthumayo, iPhilamed Ambulance Services, kuthiwa bonke abebesevenini baphume babaleka. Khona eMgungundlovu izolo kulimale owesilisa oneminyaka engu-30 engozini yamaloli amabili. NgoMgqibelo kulimale abayisikhombisa nengane eneminyaka eyisishiyagalombili kushayisana izimoto emgwaqweni eXopo ngoMgqibelo. Kuthiwa ababili abalimele baphuthunyiswa esibhedlela ngendiza engujekamanzi. Abayisihlanu balashwe endaweni yesigameko.