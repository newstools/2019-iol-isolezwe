Usana lukaNksz Mbali Mabaso (31) waKwaLuvisi, lushonele eNquthu ngo-Ephreli 19 emuva kokuthi luzalwe ngosuku olwandulela lolu, singakafiki isikhathi. UNksz Mabaso uthe ingane yakhe yentombazane, uLonathemba Mabaso izalwe inezinyanga ezinhlanu eyikhulelwe yase ihlaliswa ebhodleleni kodwa yaphetha ngokushona. Uthe okumhlukumeze kakhulu kube wukungatholakali kwesidumbu sengane yakhe ngoba sesifihlwe ngomunye umndeni emuva kokuthi siphanjanisiwe. “Ngisagcinwe esibhedlela futhi akekho ongichazelayo ukuthi kuzokwenziwa njani. Ngihlukumezwe ukushona kwengane manje lesi simo sesenze kwanzima kakhulu,” kusho uNksz Mabaso. Udadewabo kanina wosana omdala uNksz Nombuso Mabaso uthe bathole ngokuphambana kwezidumbu ngoMeyi 14 bezolanda udadewabo nengane. Uthe babikelwa ngabahlengikazi ukuthi ingane ekhona eyomfana - eyentombazane seyithathwe ngomunye umndeni. UNombuso uthe batshelwa ukuthi umphathi wesibhedlela ufuna ukuxoxa nabo. Uthe sekwenziwe incwadi ezobagunyaza ukuthi simbiwe isidumbu ukuze sifihlwe kabusha ngakho basalindile. Ukhale ngobudedengu. Okhulumela uMnyango wezeMpilo KwaZulu-Natal, uNksz Ncumisa Mafunda uthe: “UMnyango ubikelwe ngodaba. UMnyango usuke wahlangana nemindeni waxolisa, wachaza ukuthi luzosingathwa kanjani. Kumanje, uMnyango ulandela imigudu efanele yezomthetho ukuthola imvume yokuba kuyombiwa ithuna. Okubekwe wuMnyango eqhulwini wukuba yomibili imindeni ilekelelwe ukuba ifihle abantwana bayo abadlule emhlabeni. UMnyango uhlele ukujuba umphenyi ozobhekana nodaba. Uma kukhona onecala uzothathelwa izinyathelo.”