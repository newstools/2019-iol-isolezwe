Abazali bathi izingane zabo zisengcupheni yokungenwa yizifo njengoba zilokhu ziqhubeka nokusebenzisa amathoyilethi akulesi simo. Umzali opotshozele leli phephandaba lolu daba, uthe sekuphele iminyaka eyevile kwemithathu amathoyilethi akulesi sikole engashayeki. “Izingane zethu ziwasebenzisa enjalo amathoyilethi. Isikole asinawo namathoyilethi angomahambanendlwana ahlelelwe ukusetshenziswa njengoba kusenenkinga. Indle seyigcwele ikapakela phansi, umchamo wehla ngezindonga. Okubuhlungu ukuthi lesi sikole sisedolobheni, sinamanzi kumele ngabe amathoyilethi akhona asebenza ngendlela. Isigungu esilawula isikole nothishanhloko uma sibuza ngalokhu bathi kwabhalelwa umhloli eminyakeni emithathu eyedlule. Kubona kungathi yonke into izozenzekela. Ngibona sengathi bazithele ngamanzi abandayo nje,” kuso umzali. Isolezwe lithinte usihlalo wesigungu kulesi sikole, ongathandanga negama lakhe, othe akafuni ukukhuluma ngalolu daba kwabezindaba ngoba ulukhuluma nabahloli noMnyango wezeMfundo . “Angazi ukuthi ubani ofake lolu daba kwiSolezwe. Ngeke ngikuchazele lutho ngalo ngoba angigunyaziwe ukukhuluma. Yebo, ngimele abazali kodwa ngikhuluma nabo abazali kuphela hhayi abezindaba. Angazi ukuthi laba nabazali asebegijimela ukufaka izindaba ezinje ephephandabeni bebeqondeni nokuthi bebegunyazwe ngubani ukuthi bakhulume izindaba zezikole emaphephandabeni,”esho evala ucingo. Omunye wabasebenzi othe akagunyaziwe ukukhuluma nabezindaba uvumile ukuthi kunenkinga yamathoyilethi, abafundi kulesi sikole. Uthe isikole sinamathoyilethi awu-12, ayisithupha awabafana, ayisithupha awamantombazane kodwa wonke agcwele ngoba akashayeki. “Ngokuzwa kwami ingqalasizinda ehambisa indle yesikole seyindala. Abalungisa amapayipi bacebisa isikole ukuthi ishintshwe. Uthishomkhulu uthi wayibhala incwadi echaza isimo kodwa isimo siyaqhubeka nokuba sibi. Uthe abakwamasipala bakhomba yona inqalasizinda yokuhanjiswa kwendle yesikole. Abafundi bakwaGrade R yibo abanenkinga kakhulu nekilasi labo liseduze kwawo la mathoyilethi,” kusho umzali. UMnuz Sihle Mlotshwa, okhulumela uMnyango wezeMfundo KwaZulu-Natal, uthe udaba lwabikwa eMnyangweni wezeMisebenzi. Uthe kumele kufakwe amapayipi amasha okuhambisa indle, kulungiswe nezihlalo zamathoyilethi nezindonga. “Lolu daba siluthatha njengolunye lwezinto okumele zilungiswe ngokushesha. Kulindeleke ukuthi usonkontileka othole ithenda aqale ukusebenza ngenyanga ezayo,” kusho uMlotshwa.