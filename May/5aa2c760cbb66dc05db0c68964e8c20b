UKHONGOLOSE KwaZulu-Natal uwachithile amahlebezi asesabalele okuthi kunezingxoxo eziqhubekayo ngasese zokususwa esikhundleni kweMeya yaseThekwini, uNkk Zandile Gumede. Okhulumela le nhlangano KwaZulu-Natal, uNkk Nomagugu Simelane-Zulu, uthe asikho isinqumo esesithathiwe ngoNkk Gumede ngemuva kokubekwa icala maqede akhululwe ngebheyili. Imithombo itshele iphephandaba elinguzakwabo weSolezwe ukuthi kunetulo elenziwa wubuholi be-ANC eKZN ukukhipha uNkk Gumede, kufakwe uNkk Nomusa Dube-Ncube. Omunye wemithombo uthe akekho osekhulume ngalokhu kodwa bakhathazekile ngesithunzi sikaNkk Gumede ngemuva kokubekwa amacala enkohlakalo nokukhwabanisa benekhansela uMnuz Mondli Mthembu. Omunye umthombo uqinisekise ukuthi kunezingxoxo kodwa akukho okuzovezwa emphakathini zize ziphothulwe. Kunezinkulumo zokuthi uMnuz Mike Mabuyakhulu uphakamise ukuthi abaholi ababhekene namacala enkohlakalo kumele bahoxe ezikhundleni kuze kube amacala ababhekene nabo ayaphothulwa. “Yizindaba ezinje ezenza izintatheli zibe negama elibi. “Ubuholi besifundazwe abukathathi sinqumo ngalolu daba, ngakho asazi la mahlebezi aqhamukaphi. Bulindele umbiko ebuholini besifunda ngalolu daba,” kusho uNkk Simelane-Zulu. Okhulumela uNkk Dube-Ncube, uMnuz Lennox Mabaso, uthe ubuholi besifundazwe kuphela obungaphawula ngokususwa kwabantu. Umhlaziyi wepolitiki waseKZN, uMnuz Thabani Khumalo, uthe uNkk Gumede unezinqumo ezimbili okumele azithathe. “Angenza izinto zibe lula kuyena ngokuthi asule emsebenzini. Esinye isinqumo ukuhlaba ikhefu kodwa isikhathi esingengakanani njengoba lungekho uzinzo kuMasipala weTheku nasesifundeni asiphethe. “Akuhambi kahle uma umholi wabo nenhloko kwezepolitiki esobishini olunje,” kusho uKhumalo. Omunye umhlaziyi wezepolitiki, uMnuz Xolani Dube weXubera Institute for Research and Development, uthe uNkk Gumede akulula ahoxiswe esikhundleni ngenxa yobuntekenteke bobuholi kulesi sifundazwe. “Imeya yaseNewcatle ingaphandle ngebheyili ngecala lokubulala neletulo lokwenza icala. Ngesikhathi umengameli ekuleya ndawo, wayehla enyuka naye. Yimuphi umyalezo abazobe bewuthumela uma bekhetha iphela emasini?” kusho uDube. Kwabafuna imeya yesulile kulesi sikhundla, kubalwa uphiko lwentsha lwe-ANC. Lolu phiko yilo olwalungezwa mshini lumfuna kulesi sikhundla ngo-2015. Khonamanjalo, abeseka uNkk Gumede izolo bamashele emahhovisi e-ANC, beyozwakalisa ukukhathazeka kwabo ngezinsolo ezibhekiswe kuNkk Gumede. Basola impi engaphakathi kuleli qembu. Bathe kunabathile abazama ukuvimba uNkk Gumede ukuthi angakwazi ukuphinde aqhubeke esikhundleni anaso kwi-ANC, sokuba wusihlalo wesifunda. Uphiko lwabesifazane kuleli qembu, i-ANC Women’s League, luyameseka uNkk Gumede. Izolo uNkk Gumede uthumele isitatimende ethi i-ANC kumele ingathathi zinqumo ngaye inkantolo yomthetho ingakamtholi enecala.