UMlotshwa kulindeleke ukuthi namhlanje ekuseni afungiswe njengelungu lesiShayamthetho laKwaZulu-Natal elimele iNFP. Engxoxweni neSolezwe izolo, uMlotshwa uthe uzoqhubeka nokuhola iqembu esifundazweni alimele nasesiShayamthetho. INFP inesihlalo esisodwa esiShayamthetho saKwaZulu-Natal esithole ngemuva kokhetho lukazwelonke lwangoMeyi 8. “Wozani esiShayamthetho kusasa (namhlanje) khona nizobona ngifungiswa njengelungu elimele iNFP ngemuva kokuthi inkantolo ishilo ukuthi imizamo yokungixosha ayikho emthethweni,” kusho uMlotshwa. Uthe ukuxoshwa kwakhe bekwenziwa wosikhotheni abangesiwo ngisho amalungu eNFP. “INFP inebhadi ngoba kuvele kuqhamuke umuntu ongesilo ngisho ilungu uzwe kuthiwa ukhulumela iqembu. Yonke le nto eyenziwayo inhloso yayo wukuqeda ngeNFP,” kusho uMlotshwa. Uthe ngeke baze bakuvumele ukuthi iNFP iphele ngoba yakhiwa yibo. “Manje sekufike ekugcineni. Ngeke kuphinde kufike umuntu ongaziwa bese kuthiwa ukhulumela iqembu sibe singalazi ngisho igatsha lakhe. Lo muntu okuthiwa nguMnuz Simo Mkhwanazi asimazi ukuthi ukuliphi igatsha njengoba eseqhamuka sekuthiwa ukhulumela inhlangano,” kusho uMlotshwa. Uthe kwayona incwadi obekuthiwa iyamxosha ibingenalo ngisho usuku lokuthi ibhalwe nini. “Kuthiwa isayinwe ngabantu abathathu, omunye wabo uyikhansela le-Al Jama-ah kanti lona omunye usephumele obala wathi yena akakaze asayine ncwadi, okusho ukuthi kukhona abantu abakokotela indlela asayina ngayo,” kusho uMlotshwa, wengeza ngokuthi lena imizamo yesibili yokumxosha kodwa iyehluleka. Uthe into ebulala kakhulu iqembu wukugxambukela kwezingane zikamengameli wabo uNkk Zanele Magwaza-Msibi ezindabeni zehlangano. “Uma ngigula mina njengoSihlalo weqembu KwaZulu-Natal akusho ukuthi sekumele kungenelele umfana wami uNkalipho akhulume izindaba zeqembu kodwa kwiNFP leyo nto iyenzeka. Izingane zikamengameli zizenzela umathanda zenze sengathi iqembu ngelakubo kwaGumede,” kusho uMlotshwa. Uthe umuntu ofuna isikhundla kwiNFP akaye emagatsheni ayowanxusa ukuthi amvotele ngaphambi kwengqungquthela.