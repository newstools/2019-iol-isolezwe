UTira ubengomunye wosaziwayo izolo abazibophezele ekutheni bazokhankasela uKhongolose njengoba kuyiwa okhethweni ngesonto elizayo. UTira uthe wonke umuntu uyazikhethela ikhaya lakhe lezombusazwe. “Angiboni ukuthi kuzoba nenkinga kubalandeli bethu ngokuthi yiliphi ikhaya esizikhethele lona. Iqembu i-ANC mina nozakwethu abakhona lana yilona esilithembayo, yikho sizibophezela ukusebenza nalo,” kusho uTira. Uthe intsha ayiphume ngobuningi bayo iyovota ngesonto elizayo. Osaziwayo okukhona kubo uDJ Siyanda, DJ Chynaman, DJ Sox, DJ Merlon, DJ Bongz,DJ Happygal, Brenda Mhlongo ongumlingisi, Mondli Ngcobo, Thembinkosi Thwala olingisa indawo kaMondli kuZalo, Andile KaMajola ngabanye osaziwayo abazibophezele ekusebenzisaneni noKhongolose. Bonke bathembise ukuhamba naleli qembu lapho liya khona ukuze banxenxe abantu ukuthi bavotele umbutho. Ngemuva nje kokuzibophezela, izolo bonke babe sebeqala umsebenzi njengoba behambele emakethe eThekwini naseBerea la bebeyonxenxa khona umphakathi ukuthi uvotele iqembu elibusayo. Labo saziwayo bakhulume ngazwi linye lathi uKhongolose umbutho omdala eliwethembayo, kungakho likhethe ukusebenza nawo. Umkhulumeli we-ANC KwaZulu-Natal uNkk Nomagugu Simelane-Zulu uthe uKhongolose ubhekile wathola ukuthi njengoba kuyiwa phambili ziningi izinhlaka zomphakathi odinga ukusebenzisana nazo. “Uma ubulandela umkhankaso wethu, uzokwazi ukuthi sinohlelo lapho sithatha khona odokotela sihambe nabo siye ezindaweni zasemakhaya lapho bafike khona basize abantu abadala, sinohlelo futhi lapho sithatha khona abammeli nabo bahlinzeke ngosizo lwezomthetho mahhala kubantu,” kusho uNkk Simelane-Zulu.