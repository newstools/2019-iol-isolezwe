UJABULISE okwengane encane umholi we-ANCYL kuqokwa uSihlalo wale nhlangano uMnuz Kwazi Mshengu kwesobungqongqoshe emnyangweni wezeMfundo KwaZulu-Natal. UThanduxolo Sabela ongunobhala we-ANCYl KwaZulu-Natal, ungomunye wabaholi bale nhlangano abakusho kwagcwala umlomo ukuthi bafisa ubuholi be-ANC buqoke abaholi abasha ezikhundleni kuhulumeni kuzwelonke nasezifundazweni. UMshengu uzoba ungqongqoshe wezeMfundo ngemuva kukusebenza ehhovisi likangqongqoshe emnyangweni wezokuThuthukisa uMnotho kulesi sifundazwe. “Sekunesikhathi sinitshela ukuthi izokwehla iminyaka yabaholi abakwikhabhinethe. Sijabule ngabaholi abasha abajutshiwe. UNdunankulu uqoke uSihlalo wenhlangano yeNtsha ukuthi abe uNgqongqoshe wezeMfundo, sizilindele ngabomvu izinguquko azoziletha kulo mnyango. Siyakholelwa kuyena ukuthi uzokwazi ukwenza umsebenzi njengomuntu osemusha futhi ofundile.  UnguSihlalo wethu, kanti futhi uneziqu zeMasters kwezoMthetho phezu kokuba ummeli. Asinalo ungabazane ukuthi uzowushaya umsebenzi nakanjani. Umnyango wezemfundo esifundazweni uzoguquka kusukela manje,” kusho uSabela ekhuluma neNewzroom Afrika ngemuva kokuqokwa kwekhabhinethe entsha KwaZulu-Natal. Umengameli weNational Teachers Union uMnuz Allen Thompson, uthe bayamamukela ungqongqoshe omusha wezemfundo, futhi banethemba lokuthi uzobambisana nawo wonke amagatsha athintekayo kulo mnyango. “Sidinga umuntu osemusha ozimisele ukusebenzela lo mnyango futhi ozimisele ngokufunda nokulalela ezinye izinhlaka ezithinta ezemfundo kulesi sifundazwe. Okushaye ungqongqoshe ophumayo ngukuthi ufike nomqondo wokuthi ufuna ukwenza izinto ngendlela yakhe ngaphandle kokuxhumana nezinye izinhlaka ezithintekayo. Ungqongqoshe omusha kumele azinikeze isikhathi nawo wonke umuntu kubanjiswane ngoba umnyango wezeMfundo ngomkhulu kunayo yonke eNingizimu Afrika,” kusho uThompson. UThompson uqhube wathi ungqongqoshe omusha kuzomele aphothule konke okuphenywa yilo mnyango uDlungwane ashiye engakhiphanga mbiko ngakho. “Kunezinto ezisale zilenga emnyangweni okusamele zilungiswe njengodaba lwamaqakelo, ukuphucwa kwezikole amandla okuzithengela impahla nokuthuthukisa isikole kanye nokufiki kwemali kwezinye izikole konke uDlungwane ahambe kuphenywa ngakho. Kuze kube yimanje asikaze sithole mbiko ngalokhu ngakho silindele ukuthi ungqongqoshe omusha azithathele phezulu,” usho kanje.