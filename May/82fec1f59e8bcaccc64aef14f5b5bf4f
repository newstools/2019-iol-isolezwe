Isidumbu sikaNomvelo Gcina (15), obefunda uGrade 7 KwaMinya Primary, satholwa lapho kunezigwava khona engenayo ingalo, ibele, ikhanda nezinye izicubu. Ikhanda kuthiwa labuye latholakala kodwa lingenazo izinwele, amehlo nokunye. Isidumbu sakhe satholwa izingane ezaziyokha ugwava ngo-Ephreli 22 nonyaka. Kuze kube manje akakangcwatshwa. Uninalume, uMnuz Gcina Nkosi, uthe badidekile ngaleli cala, abasazi ukuthi kumele benze njani bengumndeni njengoba besahlezi emakhandleleni. “Ingane kadadewethu yayihambe kuzoba iPhasika iyovakashela izihlobo, ayizange ifike kuzo. Sathola ukuthi yayikomakhelwane esokeni layo. Ilapho yagcinwa khona. Yashiya ngisho nesikhwama sayo kodwa itholwe isibulewe icwiyiwe. Okusiphatha kabi ukuthi abasolwa ababoshwa, baphinde badedelwa ngoba ubufakazi bungekho. Okunye okusiphethe kabi ukuthi icala aliqhubeki nokuhlolwa kwesidumbu ukuze sizokwazi ukungcwaba. Selokhu sihlezi emakhandleleni silinde into esingayazi. Kuyasidida konke lokhu,” kusho uNkosi. Ngokusho komndeni isidumbu kusamele sihlolwe, kwenziwe ulibofuzo njengoba kunezicubu ezazingekho ezinye zatholwa ngokuhlukana. UNkosi uthe abanye abafowabo abebesuke eGoli ngenhloso yokungcwaba baze bahamba ngoba kungacaci ukuthi kwenzekani ngecala nokuhlolwa kwesidumbu. Elandisa Isolezwe uthe ngendlela isidumbu esatholwa siyiyo kungathi sasisikwa ngesaha noma ngobhushu. Kubuzwa ngesoka elalivakashelwe umufi, kuthiwa nalo likhona endaweni. Isoka kuthiwa laveza ukuthi lashiya umufi endlini laya komunye umuzi wakubo. Uma libuya umufi wayengasekho. Kuthiwa isikhwama sikamufi salethwa ngabomndeni walo isoka kubo kamufi. AbakaNkosi bakhale ngokuthi kwaba nomhlangano womphakathi, lapho isoka lavalwa ukuba likhulume kuwo umhlangano. “Sifuna ubulungiswa, sifuna kuboshwe umsolwa. Sifuna ukuqhubeka nokungcwaba. Unina wale ngane usengubeni nje uzilile, kuphela amakhandela ngento esingayazi ukuthi sihlalele isikhathi sanini,” kusho uNkosi ezwakalisa ukukhathazeka. Okhulumela amaphoyisa KwaZulu-Natal uLt Colonel Thulani Zwane uthe kunecala lokubulala eliphenywa amaphoyisa aKwaNongoma. “Kwatholwa isidumbu esonakele esingenakhanda sentombazane eneminyaka engu-15 KwaNongoma. Ikhanda lakhe labe selitholwa kwenye indawo ngalo ilanga lesigameko. Kusaphenywa ngalesi sigameko,” kusho uZwane.