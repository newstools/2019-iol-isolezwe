UNkk Thembi Mzila ongudadewabo kamufi uthe umfowabo ubesephazamisekile kancane emqondweni. “Sibike emaphoyiseni ukuthi udukile ngoMsombuluko emuva kokunyamalala. Simthole namhlanje emakhazeni kahulumeni asePhoenix. Kuthiwe walethwa ngamaphoyisa aseNewlands emuva kokushayiswa yimoto,” kusho uNkk Mzila. Uthe ngeSonto waqale wabonakala KwaMashu esiteshini walandwa yizingane. Emuva kwalokho waya eBridge City nakhona walandwa yizingane emuva kokubonwa wumuntu owazi umndeni. “Wabuya wangena emjondolo wakhe kwathi ntambama izingane seziphaka isidlo sakusihlwa zamemeza ukuthi azodla kodwa wangasabela. Zazitshela ukuthi ulele ngenxa yokukhathala emuva kokuya eBridge City. Kuthe uma zivuka ekuseni zathola ukudla kwakhe kusekhona lapho kubekwa khona. Zaya kombheka emjondolo zathola ukuthi akekho. Zihambile zayombheka nase-tuckshop ajwayele ukuhlala kuyo kodwa kwathiwa akakaze afike,” kuchaza uNkk Mzila. Uthe naye washayelwa ucingo watshelwa ukuthi umfowabo akatholakali. “Namhlanje kade siyombheka umfowethu ngasolwandle sathi uma sesibuya sadlulela emakhazeni kahulumeni asePhoenix. Simtholile kwathiwa ungeniswe emakhazeni emuva kokushayiswa yimoto,” kusho uNkk Mzila. Imizamo yokuthola amaphoyisa ayiphumelelanga.