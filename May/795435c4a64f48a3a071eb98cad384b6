Okhulumela amaphoyisa KwaZulu-Natal, uLieutenant- Colonel Thulani Zwane, uthe amaphoyisa, onogada nabePSL sekunamasonto benza izinhlelo zokuqinisa ezokuphepha. “Amaphoyisa nezinye iziphathimandla bazobe bekhona enkundleni yezemidlalo naseThekwini ukubheka izinto ezehlukene okubalwa kuzo ukudayiswa kwamathikithi omgunyathi nalawo azobe edayiswa kabusha,” kusho uZwane. Uthe amaphoyisa nezinye iziphathimandla zomthetho zizobe zisiqaphile isimo ukuqinisekisa ezokuphepha nozinzo. Unxuse abathandi bebhola abanongqo bamathikithi ukuthi basheshe bafike enkundleni. Amasango azovulwa ngehora lesibili emini. Kunezindawo zokubuka ezizobe zenzelwe abazobe bengenawo amathikithi. Amaphoyisa asexwayise amalungu omphakathi ukuthi aqaphe ukuthi awakuphathi okulandelayo: Izikhali nezinye izinto ezicijile njengemimese, izibhamu, amabhodlela notshwala. Abantu abavumelekile ukuthi bangene ngaphakathi enkundleni. Izindawo zokupaka zizobe zikhona - Izoba khona indawo yokupaka ebiza R20 ePeople’s Park East, eKings Park Swimming Pool naseBadminton Hall emgwaqweni uMngeni. Ezinye izindawo abangazizama abalandeli bebhola kungaba yiseSuncoast, Durban Station nasenkundleni yezemidlalo iKings Park. UZwane uthe kufanele abantu basheshe bafike ukuze bagweme ukubambezeleka ekutholeni indawo yokupaka. Uthe kubalulekile nokuthi baqinisekise ukuthi izimoto zabo ziphephile - bavale izicabha namawindi bangaziniki izikhiye zabo kubantu abangabazi futhi bangazishiyi izinto ezibalulekile emotweni. Imigwaqo okungenzeka ithinteke kulindeleke ukuthi kube nguMasabalala Yengwa, uNtshangase (Walter Gilbert), uSandile Thusi noGoble. UZwane unxuse abashayeli ukuthi bazigweme izindawo ezakhelene nenkundla yezemidlalo uma bengenawo amathikithi.