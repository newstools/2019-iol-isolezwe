YONKE into isimi ngomumo ngomcimbi wokugcotshwa kukaMengameli Cyril Ramaphosa eLoftus Versfeld Stadium, ePitoli, namhlanje. Kule ndumezulu yomcimbi, kulindeleke izimenywa eziqhamuka kuleli, emazweni angaphandle nasemhlabeni wonke. Nakuba kunjalo, okuzobe kubhekwe ngabomvu kulo mcimbi, ukuzwa ukuthi ngabe uRamaphosa uzomemezela bani njengePhini likaMengameli ngeSonto. Kuzokhumbuleka ukuthi uMnuz David Mabuza oyiphini likaRamaphosa, ukuhlehlisile ukufungiswa kwakhe njengelungu lePhalamende, okuyinto eshiye imibuzo. Njengamanje lokhu sekushiye ukuqagula kokuthi kungenzeka ukuthi abangase bafungiswe kulesi sikhundla sephini likaMengameli, kube uNgqongqoshe wezeMfundo ePhakeme, uDkt Naledi Pandor, okanye uDkt Nkosazana Dlamini-Zuma owake waba usihlalo we-AU Commission. Echaza ngokuthi umcimbi wokugcotshwa kukaRamaphosa ube seLoftus, uNks Phumla Williams ongumqondisi obambile kwiGovernment Communication and Information System (GCIS), uthe lokhu kwenzelwe ukuthi kube nabantu abaningi abazokwazi ukuthi babe yingxenye yalo mcimbi, kwazise inkundla imumatha abantu abangu-52 000. “Ukugcotshwa ngokujwayelekile kuvamise ukuthi kwenzelwe ezindlini zombuso. Kulokhu kuzobandakanya abantu abaningi." Uthe phambilini abanye bekuphoqeleka ukuthi umcimbi bawubuke kobhazabhaza bamathelevishini. “Bekuyaye kuthi uma uMengameli esefungisiwe, ahambe ayobingelela abantu abahleli kwenye indawo kodwa kulokhu yonke into izobe yenzeka phambi kwabantu bezibonela,” usho njalo. Kulindleke abantu abangu-32 000 ukuthi bafike kule nkundla. Izicukuthwane zona kulindeleke ezingu-4 500, okukhona phakathi kwazo ongqongqoshe namaphini abo, ondunankulu, amalungu ephalamende, nezimeya. Uthe ngenxa yezizathu zokuphepha, ngeke basho ukuthi obani omengameli bamazwe ahlukene abazobe bekhona. Ngokwakhe, omengameli bazokwethulwa ngalo usuku lomcimbi uma sebefikile. “Simeme abamele izifunda ezahlukene kulelizwekazi nakwi Afican Union (AU)." UNgqongqoshe wezamaPhoyisa kuleli uMnuz Bheki Cele phambilini uthe kunamaphoyisa angu- 2 557 azobe eqaphe osikhwili phambana nobhoko. Ezobunhloli ngokusho kukaCele, nazo zizobe zimi ngomumo. Uthe amaphoyisa selokhu aqala ukusebenza ngosuku lokhetho uMeyi 8, okuchaza ukuthi asazoqhubeka nomsebenzi wawo. “Ngiyazi ukuthi izindawo ezizobe zingalawuleki yiziphi kodwa ngeke ngisho okwamanje,” kuchaza uCele. Uthe ngenxa yokuthi kuzobe kuhambele nomengameli bamazwe ahlukene, yingakho kubalulekile ukuthi ezokuphepha zibe seqophelweni eliphezulu.