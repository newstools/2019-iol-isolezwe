Lolu khetho lubhekwe ngabomvu phakathi kwe-ANC, DA nayo i-IFP. Abaholi balawa maqembu baphuma bengena kule ward yaseGlencoe okungu-ward 7 esale dengwane ngemuva kokusula kukaDkt Isri Bedassi weDA. Umholi we-IFP eNdumeni, uMnuz Xolani Msezane, uthe bazama konke ukunxenxa abalandeli be-EFF nabeNFP ukuba bavotele I-IFP. “Le wadi uma siyithola izoqinisa amandla ethu kuMasipala waseNdumeni njengoba wasilahlekela wathathwa uKhongolose futhi siyabuka ukuthi uKhongolose usengcupheni yokuphunyukwa iNdumeni ngoba abezwani baxabene. Ngikhuluma nawe nje kunekhansela layo eselivinjwe kaningi lithi liyesula. Amanye anezikhundla eziphezulu eNdumeni abanjwe esethi ahlubana ngesibhakela endaweni yokupaka izimoto kwamasipala,” kusho uMsezane. I-ANC isanda kuphuca i-IFP iNdumeni ngokunqoba iwadi yayo yaseSithembile. Okhulumela i-ANC eNkosi Bhambatha, uMnuz Bulelesi Ntshangase uthe abakwazi ukuthi kukhona amakhansela abo angezwani. “Thina silungisela ukhetho lokuchibiyela lwaseGlencoe nolwaseMsinga lapho okushone khona ikhansela. Ngakho ukuthi kukhona abangezwani asikwazi futhi akulona iqiniso. Kumanje siyakhankasa ukuze sinqobe,” kusho uNtshangase. I-ANC ne-IFP bayizimbangi ezinkulu eNdumeni ngenxa yokwesekwa kwabo okunamandla. Ngo-2016 I-IFP ithathe iNdumeni ezandleni ze-ANC kodwa ngenyanga eyedlule kujike izinto umkhandlu wabuyela kuKhongolose ngemuva kokunqoba iwadi ye-IFP yaseSithembile.