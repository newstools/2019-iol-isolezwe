Esitatimendeni esithunyelwe wuMnuz Gordon Pentecost, obhekelele ezomthetho kwaSpar Group, uthe bawutholile umbiko weCompetition Commission obubheka izitolo zegilosa. “Siyawufunda umbiko weCompetition Commission ngoba kusewumbiko wesikhashana, sizothi uma sesiqedile ukuwufunda sibone ukuthi ngabe sikhona yini isidingo sokuthi senze ezinye izithulo,” kusho uPentecost. UMnuz David North oyiGroup Executive Strategy and Human Resources kwaPick * Pay uthe bazodinga isikhathi sokufunda kahle umbiko neziphakamiso zawo. “SiyiPick * Pay sikhona ukuze sithuthukise impilo yamakhasimende ethu nomphakathi esiwusizayo. Sixhumane nethimba ebeliphenya futhi sizoqhubeka nokuxoxa nalo nangalokho esikholwa wukuthi benze iphutha,” kusho uNorth. NgoLwesithathu, iCompetition Commission isole izitolo ezinkulu ngokuvalela izitolo ezincane njengoba zisayina izinkontileka zokurenta zeminyaka engaphezu kuka-40 nezinxanxathela zezitolo. UNksz Lulama Mtanga oyilungu leCompetition Commission uthe ucwaningo lwabo luthole ukuthi izitolo ezinkulu abale kuzo iPick * Pay, Shoprite, Spar neWoolworths ziphethe * -75% wemakethe, okusho ukuthi lezi zitolo yizona ezisebenza kakhulu bese kumpintsheka ezincane ikakhulukazi ama-spaza shop. Uthe ziyakwazi ukuthola izaphulelo uma zithenga okuholela ekutheni kungabi nokuncintisana okuhle. “Sithole ukuthi izitolo ezincane ezizimele ikakhulukazi izipaza azikwazi ukusebenza ngenxa yokuthi lezi ezinkulu sezingene emalokishini nasezindaweni zasemakhaya. Uma izitolo ezinkulu sezingenisile emalokishini nasemakhaya impahla yazo ibiza kancane okugcina sekulimaze izipaza,” kusho uNksz Mtanga. Uthe baphakamisa ukuthi iShoprite, Pick * Pay, Woolworths neSpar ziyeke ukunqabela ezinye izitolo ukuthi zisebenze ezinxanxatheleni zezitolo okusuke kusetshenzwa kuzo. Uthe akufanele kwenziwe izinkontileka ezintsha noma kululwe lezo esezikhona. “Umthetho wokuthi enxanxatheleni ethile yezitolo kusebenza isitolo esikhulu esisodwa kufanele uqedwe kungakapheli iminyaka emithathu ezayo. Sizokhuluma nabakha izinxanxathela zezitolo, abanikazi bezitolo ezincane sibacele ukuthi baseke izipaza,” kusho uNksz Mtanga. Uthe omasipala kufanele babheke imithetho eyengamele amabhizinisi ukuze baqinisekise ukuthi izipaza nezinye izitolo ezincane azivalelwa ngaphandle. Uphinde wathi kufanele amaphoyisa nabakwaSARS baqinisekise ukuthi impahla yomkokotelo ayigcwali emakethe. Isolezwe lithumele ama-email eSpar, Pick * Pay, Shoprite naseWoolworths lifuna ukuthola umuzwa walezi zitolo, abaseSpar nasePick * Pay kuphela abaphendulile abezinye izitolo abaphendulanga ngisho sebeshayelwa izingcingo.