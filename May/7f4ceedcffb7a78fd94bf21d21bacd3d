Omunye wabafundi ebebebambe iqhaza kule nkundla yokucobelelana ngolwazi, uKwandile Mtshali (19), uthe uhlomule ngolwazi olukhulu ngezifundo okuzofanele azenze ngonyaka ozayo. “Ngithole nokuthi ungena kanjani ezikhungweni zemfundo ephakeme futhi kufanele izifundo zakho uziphumelele kanjani ukuze uthathwe kulowo mkhakha ofuna ukuwufundela,” kuphawula lomfundi kaGrade 12 eNanda Comprehensive High. NoSfundo Ngidi (18) waseCharles Hlengwa High, eMfume, uthe sekuzomkhuthaza kakhulu ukuba azibambe ziqine esikoleni ngoba useyazi ufundelani. “Uma ungazi ngomsebenzi ofuna ukuwufundela kubalula ukuthi ududane nabangani abambi. Ngibuye ngacetsheswa nokuthi ngabangani abanjani okuzofanele ngibe nabo ukuze ngifeze amaphupho ami,” kuchaza lo mfundi kaGrade 10. Ikhansela uNtando Khuzwayo, ebelimele iMeya yaseThekwini, iMeya uNkk Zandile Gumede, uthe sekuyisikhathi sokuthi abafundi bacabange ukufundela imisebenzi ezobenza balekelele ezinhlelweni zokufukula umnotho wakuleli ukuze kudaleke amathuba emisebenzi. “Izinga lokungasebenzi selifinyelele ku-27% kuleli, kulaba bantu abangasebenzi kubalwa kakhulu intsha. Intsha eningi ibhuquza emakhaya, okuyenza ingadlali ndima ekufukuleni umnotho. Yingakho ngale ngqungquthela sizotshala imbewu yokuthi nibe ngosomabhizinisi. Nifundele ukuba ngabaqashi, niguqule impilo yabantu.” UKhuzwayo uthe yize bezama njengohulumeni kodwa uhulumeni akakwazi ukuqasha abantu abaningi ngoba lokho kungaguqisa umnotho futhi kugqilaze abakhokhi bentela. “Njengoba kuza i-4th Industrial Revolution, kusho ukuthi miningi imisebenzi ezoncipha njengoba izinto eziningi zizobe sezenziwa yimishini. Niyayibona inselelo esizobhekana nayo kusasa." Phakathi kwabafundi abazothekela ulwazi kule nkomfa ephothulwa kusasa kubalwa nabaseMandlethu Secondary eMaot, Dick Ndlovu High eZwelibomvu, Imithente High eFakazi, Kwajabula High eMbumbulu, Isisuse High eNkomokazi, Singele Secondary eMfume, Khamangwa High eMaphephetheni, Rietvlei CP eNtshangwe, Siyaphumula High eMbumbulu naseMhawu High eNgonyameni.