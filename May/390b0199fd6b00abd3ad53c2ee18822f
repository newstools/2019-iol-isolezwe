I-EFF ithi ayigculisekile ngezimpendulo ze-independent Electoral Commision (IEC) ngezikhalo ezihlukene abazibikele le nhlangano ngemuva kokuthi kuvotiwe ngoLwesithathu. Umholi waleli qembu izolo uMnuz Julius Malema uqale wakhala ngomsebenzi we-IEC otshele inkosikazi yakhe ukuthi kufanele ikhumule uzipho lokufakelwa esithupheni uma ifuna ukuvota. Kusabalale nemibiko yokuthi kwezinye izindawo kuze kwashaya u-5 ntambama izikhungo zokuvota zingavuliwe. Isikhalo esibe seqhulwini izolo nokho kube ngesokuvela kwezinsolo zokuthi kunabantu asebevote kabili. Ezinkundleni zokuxhumana abantu bafake amavideo bekhombisa ukuthi kulula kanjani ukuvota kuleli, asatshalaliswe amaqembu okubalwa kuwo i-COPE. Kudingeke ukuthi i-IEC ibize isithangami nabezindaba nabamele amaqembu esikhungweni okubalwa kuso amavoti ePitoli ukubazisa ukuthi inezinhlelo ezibekelwe ukuqinisekiswa ukuthi abantu abavoti kabili. Okhulumela i-EFF, uDkt Mbuyiseni Ndlozi uthe i-IEC ihlulekile ukunikeza impendulo egculisayo kulolu daba. “Abantu abebebhaliselwe ama special votes bakwazile ukufika bavote futhi. Kunezinto ezibucayi i-IEC ehlulekayo ukusinikeza izimpendulo ngazo ukuthi bazokwenzenjani ukuze zilungiswe” kuchaza uDkt Ndlozi. Omunye umholi we-EFF, u-Adv Dali Mpofu uthe ngaphambi kokuthi kushicilelwe imiphumela yokugcina yokhetho, i-IEC neqembu elibusayo i-ANC kumele bachaze ngemibiko yokuthi kunabantu abakwazile ukuvota kabili.