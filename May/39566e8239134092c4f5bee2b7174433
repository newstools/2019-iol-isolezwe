OWAYENGUMENGALELI wakuleli obhekene noxhaxha lwamacala enkohlakalo nawokukhwabanisa, uthi yinqwaba yamaqabane azombuleka izinqe uma ligcina ngokuqulwa leli cala. UMnuz Jacob Zuma usho lokhu ngoLwesihlanu ekhuluma nezinkulungwane zabalandeli bakhe ngaphandle kwasenkantolo eNkulu yaseMgungundlovu ngemuva kokuguqa kwecala. UZuma uthe ukuba kuya ngaye ngabe labo abagqugquzela leli cala bayaliyeka liphele ngoba bazokhala abantu ekugcineni. “Nangesikhathi ngisenguMengameli babengishusha bethi angisungule iKhomishini ezophenya ngokulawulwa kombuso yidlanzana, ngibakhuza ngithi hhayi bo, abanye bengize ngixoxe nabo eceleni ngithi asiyidingi leKhomishini, bagcine sebenginxusa ephalamende ukuthi angiyisungule le Khomishini. Bhekani ukuthi kunjani manje, babecabanga ukuthi kuzovela igama lami kodwa sekuvela amanye amagama,” kusho uZuma. FUNDA: Ithinta uMbeki incwadi eguqise inkantolo kwelikaJZ Uthe kusukela uMnuz Angelo Agrizzi ethula ubufakazi bakhe edalula amagama abantu ababegwazelwa ngezimali, manje sekugxabha izisu kubantu. “U-Agrizzi akakaze athi wake wanika uZuma imali kodwa ubala abanye abantu,” kusho uZuma. Uthe nakuleli cala kusazophinde kuvele omunye uBosasa. “Namanje ngiyakhuza ngithi abaliyeke leli cala ngoba ekugcineni kuzovela amanye amagama abantu ababebopha amanqina enyathi bese kuba buhlungu, mina angikaze ngenze lutho, angikaze ngithathe mali yamuntu,” kusho uZuma. Uthe kade asho ukuthi kukhona abambophela amanqina enyathi ngalamacala. “Inhloso yabo kwakungukuthi ngiboshwe ngaphambi kwengqungquthela yasePolokwane kodwa lokho kwangenzeka, ingakho nanamhlanje ngisasenkantolo,” kusho uZuma.