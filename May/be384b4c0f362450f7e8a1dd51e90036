ZIDEDELWE ngebheyili kaR50 000 izikhulu zikamasipala weTheku ezibhekene namacala enkohlakalo nokukhwabanisa okuthinta inkontileka kadoti kaR208 million. NgoLwesine iMantshi uNkk Dawn Soomaru uthe uzonika oMnuz Robert Abbu (62) oyiPhini leNhloko yeStrategy and New Development kwaDurban Solid Waste, uMnuz Sandile Ngcobo (41) oyiMenenja yokuthengwa kwempahla kumasipala (Supply Chain) nosomabhizinisi uMnuz Hlenga Sibisi (43) ibheyili kaR50 000 uma bethembisa ukuthi bazolandela imigomo yebheyili. Phakathi kwemigomo ebekwe wuNkk Soomaru kubalwa ukuthi bangaxhumani nabasebenzi bakamasipala ngisho labo ababaphethe nokuthi bangaphumi KwaZulu-Natal ngaphandle kokwazisa umphenyi wecala labo. Uphenyi wecala uColonel Frans Mpaki uthe okumenze waletha lolu daba enkantolo yamacala athinta imali wukuthi abamangalelwa bebesabisa ofakazi bakhe. Ubalule ukuthi u-Abbu noNgcobo babefuna ngenkani imiqingo ephethe ubufakazi baleli cala kubasebenzi. “U-Abbu waze wababika ophikweni lwabasebenzi babona ukuthi bazoxoshwa. UNgcobo naye wayicela iminingwane ethinta leli cala. USibisi yena unomkhuba wokufuna ukukhokhelwa ngenkani wumasipala aze ayobasabisa,” kusho uMpaki. U-Abbu uzichithile lezi zinsolo njengoba ummeli wakhe u-adv Sean Edwards ethe wayecela imininingwane ngoba efuna ukwenza umsebenzi wakhe. Ummeli kaNgcobo naye u-adv Willem Lombard uthe akakaze asabise abasebenzi ngokubaxosha futhi uyindoda ethembekile, enonkosikazi okhulelwe. UNgcobo utshele inkantolo ukuthi uziholela uR86 000 ngenyanga futhi uma engase avalelwe ejele kusho ukuthi umndeni wakhe uzolamba. Uveze ukuthi uhlala endlini yebhondi akweleta kuyo uR2.8 million. USibisi naye ukuphikile ukuthi wake wasabisa abasebenzi bakamasipala esho nokuthi emuva kokungakhokhelwa uR22 million namasentshana awukweletwa wumasipala watshela abameli bakhe ukuthi bamfunele le mali. Uphikile nokuthi wahlohla abantu ukuthi babhikishe ngo-Ephreli 16 ukuze kukhishwe iMenenja kaMasipala weTheku esikhundleni. Umshushisi u-adv Ashika Lakhan uthe uSibisi wayekhokhela iDelangokubona imali eningi njalo ngenyanga kodwa uSibisi wathi uyikhokhela uR10 000 kuphela ngenyanga. U-adv Lakhan uthe uzoveza ukuthi uSibisi wayekhokhela amakhansela kamasipala awu-60 imali njalo ngenyanga kodwa wakuphikisa lokhu. U-Abbu ukhale ngokuthi unoshukela, uyacela inkantolo imzwele ngoba kufanele adle ukudla okunomsoco okungatholakali ezitokisini. UMpaki uthe uzodinga izinyanga eziyisishiyagalombili ukuphothula uphenyo ngakho uma abamangalelwa belandela imigomo yebheyili akanayo inkinga. Uveze ukuthi iMenenja kaMasipala weTheku uMnuz Sipho Nzuza, Inhloko yeCity Intergrity and Investigations Unit uMnuz Mbuso Ngcobo nayo iwufakazi kanjalo nabasebenzi abaphethwe wu-Abbu noNgcobo. Uthe baningi abasazoboshwa ngalolu daba ngoba uphenyo luyaqhubeka, icala lizobuyela enkantolo ngo-Agasti 8. 