UKUSEBENZA ebhizinisini lokudla kumfundise okuningi usomabhizinisi osemncane, osevulela abanye inkundla yokucobelelana. UMnuz Thami Shoba (32) usungule isithangami iBusiness Networking Sessions (BNS) ngoba efuna kusizakale intsha yabamnyama efuna ukuzimela. UShoba okhulele eLuganda eMariannhill eThekwini, uthe bekumkhathaza ukubona intsha emnyama isilele kwezamabhizinisi ngenxa yokushoda kolwazi. Yize esaqhubeka nomsebenzi wokuba yimenenja endaweni yokudla eThekwini, inhloso yakhe ukuthi ngelinye ilanga abe ngusondonzima kwezamabhizinisi. “Esikhathini samanje ayikho imisebenzi ngisho entsheni esifundile. Kwangithatha isikhathi eside ukuthi ngithole umsebenzi, ngagcina ngiba nguweta ezindaweni zokudla. Kwangisiza ukubekezela ngoba ngicijeke ngamakhono amaningi kwezamabhizinisi, okwenza ngikwazi ukusiza nabanye,” kusho uShoba. Phakathi kwamakhono aseqeqeshwe kuwo kubalwa kwiMarketing, Business Management nakwiFinancial Management. Konke lokhu uthe akakuyelanga esikoleni kodwa ubeqeqeshwa lapho esebenza khona. Ngenxa yokuthi ubebona osomabhizinisi abaningi behlanganela lapho esebenza khona, wabona kungcono asebenzise leli thuba ukuxhumana nabo. Njalo ngenyanga iBNS yenza izithangami lapho kuhlangana khona osomabhizinisi abasafufusa, abafuna ukungena ebhizinisini nalaba asebephumelele. “Inhloso ukuthi laba asebephumelele basize abanye ukubachushisa ngolwazi. Asikhethi uhlobo lwamabhizinisi kodwa siba nezihloko ezahlukene esikhuluma ngazo kulezi zithangami,” kusho yena. UShoba uthe bakhona asebesizakele bangena emabhizinisini ngenxa yalezi zithangami. NgoMgqibelo ozayo bazoba nesithangami eThekwini lapho kuzokhulunywa ngokuphathwa kwemali ebhizinisini. Ufisa ukuthi abamnyama bafukulane futhi bangamonelani uma sebephumelele. Uthe into ebulele amabhizinisi abamnyama ukuthi abasizani ngolwazi. Ngaphandle kwezithangami uShoba uthe benza nama-picnics nakhona badingide ezamabhizinisi.