Laba besifazane abangamalungu enhlangano iKwanele, bafuna nokuthi uhulumeni avale izindawo okwenziwa kuzo lo msebenzi, kuboshwe nalabo abathenga kubona. UNksz Zinhle Dlamini (48), uthe wakhulela ezihlotsheni, engahlali nonina. Uthe wagcina ewumzanyana kodwa imali yomholo idliwa yizihlobo. Uveze ukuthi akazikhethelanga ukudayisa umzimba kodwa waqala ngokudlwengulwa yindoda eyayithandana nonina. “Bekuthi uma ngitshela umama angiphikise, angishayele ubala. Namanje ngisanezibazi zokushaywa, okwenza ngagcina ngithula ngokudlwengulwa kwami. Kunalokho ngagcina ngibaleka ekhaya,” echaza. UNksz Dlamini uthe wayeneminyaka engu-16 ebaleka ekhaya, wahlala emgwaqweni. Lokhu kwaholela ekutheni abe nezingane ezinhlanu kwabesilisa abahlukene. Yilokhu okwamenza wadayisa umzimba, ezama ukuphilisa izingane zakhe. Uthe bekungemnandi kulo msebenzi, ehlukunyezwa edla nezidakamziwa ukuze amelane nawo. Uthe wathola itoho ngonyaka odlule, okuyilapho ezwa ngeKwanele. Wavuleka amehlo ukuthi ukudayisa umzimba akuwona umsebenzi kodwa ukuxhashazwa. UNksz Assaria Sungano waseLimpopo, uthe ufuna ukucacisa ukuthi ukudayisa umzimba akuwona umsebenzi. Uthe bamelene nesiphakamiso sikahulumeni sokuthi kungabe kusathathwa njengobugebengu ukudayisa umzimba. UMsunguli weKwanele uNksz Mickey Meji, uthe isiphakamiso sikahulumeni ngeke sibavikele abesifazane abafakwa ngenkani kulo msebenzi. Uthe baningi abadlwengulwayo, bahlukunyezwe kulo msebenzi. Uthe bayaphikisana futhi nokuthi ukudayisa umzimba kube umsebenzi osemthethweni “Abesifazane abadayisa umzimba badinga ukwesekwa, baqeqeshwe ukuze bathole eminye imisebenzi. Uhulumeni kumele ajezise abesilisa abafaka abesifazane kulo msebenzi, nalabo abanezindawo okudayiselwa kuzo,” kusho yena. Le nhlangano yasungulwa ngo-2017 kanti isibhalele noMengameli Cyril Ramaphosa, yethula izikhalo zayo. Amalungu ayo abeseNkantolo eNkulu eThekwini ngoMashi eyokweseka umndeni kaNksz Siam Lee owabulawa, owayedayisa umzimba.