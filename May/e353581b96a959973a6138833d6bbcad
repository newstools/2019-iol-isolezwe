INDODA eno-31 kulindeleke ukuba ivele eNkantolo yeMantshi yaseNsimbini namhlanje, ngamacala amabili okungelokubulala nelokuthumba. Ngokusho kokhulumela amaphoyisa aKwaZulu-Natal,  uColonel Thembeka Mbele, uthe ngoMeyi 16, ngezithuba zabo-8 ebusuku, abagilwa abaneminyaka engu-21 no-30, babelapho behlala khona endaweni yakwaSheleni, e-Adams Mission, ngesikhathi bethunjwa yiqulu lamadoda ayebasola ngokugqekeza emzini yabo maqede bantshontshe izimpahla ezibalulekile. “Ngesikhathi abagilwa ababili bengabuyi emakhaya, imindeni yabo yakhathazeka kakhulu yaze yabikela amaphoyisa. Uphenyo lwaholela amaphoyisa endaweni yase-Adams Mission lapho kwaboshwa khona indoda. Ngemuva kokuphenywa kabanzi ngamaphoyisa ngokunyamala kwabagilwa, umsolwa wabe eseholela amaphoyisa lapho izidumbu zabagilwa zitshingwe khona ngemuva kokutitinywa,” kusho uColonel Mbele. Uthe izidumbu zabagilwa zazingcwatshwe ethuneni elalingashoni kakhulu emathuneni ase-Adams Mission. Izidumbu zambiwa futhi kwavulwa icala esteshini samaphoyisa aKwaMakhutha. “Umsolwa wabe eseboshwa maqede wabekwa icala lokubulala nokuthumba. Kulindeleke ukuba kuboshwe inqwaba yabasolwa,” kusasho uColonel Mbele. Izakhamuzi zibe sezixwayiswa ngokuzithathela umthetho ngezandla. “Amaphoyisa ngeke aze anqikaze ukubopha labo abaphula umthetho. Uma izakhamuzi zisola ukuthi kunobugebengu obuqhubekayo endaweni, kumele zibikele amaphoyisa ngokushesha ukuze aphenye futhi kube nababoshwayo,” kuphetha uColonel Mbele. 