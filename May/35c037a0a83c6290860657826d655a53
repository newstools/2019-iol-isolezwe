UBALELWA kuR3.5 million umonakalo odalwe yisiteleka esinodlame sabasebenzi bakaMasipala weTheku esisuswe ukwenyuswa kwamaholo omakadebona bomzabalazo kwasala ngaphandle abanye abasebenzi. UNdunankulu wesifundazwe uMnuz Willies Mchunu ubebize isithangami sabezindaba ngoLwesihlanu ezophefumula ngalesi siteleka esishiye idolobha lingcole linuka. Uthe omunye umonakalo usabalwa bekungakaqedwa kwezinye izindawo. Kube nokuphazamiseka kokuhanjiswa kwezidingo zomphakathi njengoba kunezindawo ezisale zingenawo amanzi. Abasebenzi abatelekile abomkhakha wezamanzi nokuthuthwa kwemfucuza. UMchunu uthe basebenzisana nazo zonke izinhlaka ukuqinisekisa ukuthi isimo sibuyela kwesijwayelekile. Uthe osikhwili phambana nobhoko bazowukhomba umuzi onotshwala ngoba abakwasidlodlo ngeke bahleke bazobaphosa ozankosi. Bavele bakhona asebekhalelwe ngamasongo kaSigonyela ngamacala ehlukene aphathelene nombhikisho. Ugcizelele ukuthi kukho konke okwenziwayo kufanele kuqinisekiswe inhlalakahle yabantu. - ANA