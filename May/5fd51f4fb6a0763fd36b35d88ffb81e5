IPHOYISA likamasipala weTheku elingasekho emhlabeni, lichazwe njengebeliwumpheme wokukhosela kubo bonke abebesondelene nalo njengoba lakwazi ukuthatha inqwaba yezingane zezihlobo lazifundisa ngamandla alo. Izingane zikaSeargent FaniFani Dladla (61) zikhulume kakhulu ngoyise enkonzweni yomngcwabo wakhe obuseHambanathi, oThongathi, izolo. UDladla ubulawe yimigulukudu egade umuzi wekhansela nozakwabo uConstable Nomasonto Mhlanga (40), eBhambayi, eNanda, ngoMsombuluko. UConstable Mhlanga naye ubekwe endaweni yakhe yokugcina ngakubo izolo. Enye yamadodakazi kaDladla, uNkk Chili, ithe uyise ubashiye bengabantu abaqotho abakwazi ukuzimela. Ichaze uyise njengobaba wazo zonke izingane ebezikhona konke lapho ahamba khona. Indodakazi yakhe ithe indlela abebasiza ngayo ibize imbuze ukuthi uhlala eyithathaphi imali ngoba ubehlala eyimpendulo njalo uma kunenkinga. Amadodakazi athe uyise ubeyindoda enamahlombe abanzi ethwala zonke izinkinga afake izisombululo. Kubalwe inqwaba yezifundiswa okuthiwa uzikhombe esikoleni zafunda zagogoda. Kuvele nokuthi ubewumuntu wenkolo futhi egqugquzela ukuzithanda ehlala eyincwasimende. "Ubeswenka ubaba baze bambize ngoJacob Zuma ngoba ubehlala egqoke kahle amasudi. Ubemuhle enomzimba omuhle ezithanda," kusho indodakazi. Amadodakazi aphinde ababaza uthando uDladla abethanda ngalo umkakhe emenzela yonke into. Indodakazi ibonge kakhulu nomasipala ngokuqasha uyise owakade engunogada wagcina eseyiphoyisa lomkhandlu. Ithe noma bekhala kodwa basale begezeke igilo ngoba uyise ubenzele konke kusenesikhathi. UDladla ubeseneminyaka engu-22 esebenzela umbutho wamaphoyisa kamasipala. Uzakwabo kaDladla uSuperintendent S Ndlovu uthe nabo balahlekelwe. Unxuse ukuthi abenzi bobubi bajeze kanzima ngoba abalindele ukuhlangana nabo sebecanasa emuva kwezinsuku ezimbalwa. Uthe kuyoba nzima ukuvala isikhala sikaDladla ngoba ubesebenza ngokuzinikela. Ihholo obekubanjwe kulo inkonzo yomngcwabo beligcwelele lichichima amaphoyisa kamasipala ezoshaya indesheni okokugcina kuzakwabo.