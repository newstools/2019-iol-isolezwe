Imenenja yalo mkhandlu uMnuz Sipho Nzuza, ithe sekuqokwe ithimba elizocubungula udaba lokwenyuselwa ku-grade 10 abeMKVA okulindeleke ukuthi lukhiphe imiphumela ezinsukwini ezingu-30. UNzuza esitatimendeni esithunyelelwe abezindaba izolo, uthe bewumasipala bathathe isinqumo sokuthi balumise lolu hlelo lokwenyuswa kwama-grades olususe umsindo. Uqhube wathi uNdunankulu KwaZulu-Natal, uMnuz Willies Mchunu uqoke ithimba eliholwa uNgqongqoshe wezokuHlaliswa kwaBantu KwaZulu-Natal, uMnuz Ravi Pillay, elizocubungula konke ngalolu hlelo. Abasebenzi balolu phiko abangaphansi kwenyunyana iSouth African Municipal Workers Union (SAMWU), ngoMsombuluko baqinise isiteleka sabo, bashiya phansi umsebenzi okushiye izakhamizi eziningi zakuleli dolobha zingenawo amanzi. Laba basebenzi bebefuna ukuthi umasipala nabo ubenyusele ku-grade 10 njengabasebenzi ababengamasosha oMkhonto weSizwe abangu-55 abenyuselwe kule grade. Laba basebenzi bathi umsebenzi abawenzayo uyefana nalowo owenziwa ngabakuMKVA yingakho nabo befuna iholo elifanayo. Kuthiwa umsebenzi owu-grade 10 uhola imali ephakathi kukaR18 000 noR20 000. NgoLwesibili abasebenzi bophiko oluthutha udoti, iDurban Solid Waste (DSW), abophiko lwezemigwaqo, olwamapaki, nolukagesi kulo masipala bashiye umsebenzi bagcwala izitaladi bemasha. Amaloli amakhulu abechitha udoti nenhlabathi phakathi enkabeni yedolobha, abanye bebevula amanzi kompompi abasezitaladini zedolobha. UNzuza uthe lesi siteleka asikho emthethweni futhi usethole incwadi yenkantolo ephoqa abasebenzi abatelekile ukuthi babuyele emsebenzini. Le ncwadi, umasipala uyithole ngoLwesibili. Izolo, laba basebenzi bebengakabuyeli emsebenzini. UMnuz Jaycee Ncanana uNobhala -jikelele weSAMWU KwaZulu-Natal, uthe bayazi ukuthi umasipala uthole incwadi yenkantolo ephoqa abasebenzi ukuthi babuye emsebenzini. “Okwamanje ngeke ngazi ukuthi abasebenzi bazobuyela emsebenzini noma cha ngoba asikahlangani nabo. Kuzoba kubona ukuthi bathatha siphi isinqumo, kodwa asigudluki ekutheni umasipala kumele abasebenzi abenza umsebenzi owodwa ubanike iholo elifanayo. Asiphikisani nokuthi kuqashwe abebengamasosha, sifuna iholo elifanayo.” UNzuza uthe abasebenzi abazongabuyeli emsebenzini namhlanje ngeke bahole. Khonamanjalo uMnuz Shami Harrichunder, obhekelele ezokuxhumana eMngeni Water, uthe akusilo iqiniso ukuthi abasebenzi babo batelekile ngoba kuteleke abakuMasipala weTheku. “Sizwile ukuthi kunomyalezo othunyelwe ezinkundleni zokuxhumana othi abasebenzi bethu batelekile. Abasebenzi bethu bayasebenza,” kusho uHarrichuner. Isikhulu esiphezulu seDurban Chamber of Commerce and Industry, uNkk Palesa Phili, sizwakalise ukukhathazeka ngesiteleka ebesihambisana nokuchithwa kukadoti. “Kubalulekile ukuthi kuxoxiswane ukuze kutholakale isixazululo salesi siteleka ukuze kunciphe umonakalo ozodaleka kwezomnotho,” kusho uNkk Phili.