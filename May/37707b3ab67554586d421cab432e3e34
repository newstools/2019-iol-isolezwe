Abafundi base-Albini Girls High baphuthunyiswe ezibhedlela eziseduze bephalaza belunywa yizisu ngeSonto nayizolo emuva kokudla ukudla kwasesikoleni. Kuthiwa ngoMgqibelo abafundi badla isoseji neroll, ngeSonto badla ama-corn flakes, ama-vienna noshatini. UMatron oqapha abafundi ongathandanga negama lakhe, uvumile ukuthi abafundi bayagula, kusolwa ukuthi baguliswa yinto abayidlile kodwa kabazi ukuthi yini ebisekudleni egulise abafundi. “Ukudla okudliwe ngoMgqibelo nangeSonto akufani kodwa konke kuholele ekutheni izingane zigule. UMnyango wezeMpilo uthathe amasampula okudla, silinde imiphumela ukuze sizwe ukuthi yini ebiyinkinga ekudleni,” kusho uMatron. UMnuz Sihle Mlotshwa, okhulumela uMnyango wezeMfundo eKZN, uthe abafundi abebegula baphuthunyiswe ezibhedlela bekhala ngezisu kodwa balashwe badedelwa. Ngokuthola kwabo isikole silandela yonke imigomo ebekiwe yokuphatha ukudla. UNksz Ncumisa Mafunda okhulumela uMnyango wezeMpilo, uthe ngokwazi kwabo abafundi abawu-49 bangeniswe esibhedlela iSt Mary’s ngeSonto, balashwa, badedelwa. Izolo uthe akekho umfundi ongenisiwe kodwa abanye abazali bathe bahambise izingane zabo ezihlaselwe ukugula ezibhedlela izolo. Unina womfundi ofunda uGrade 12 uthe ngeSonto abaphathi besikole bathe abafundi abebegula bahanjiswe ezikhungweni zezempilo ngeSonto futhi akekho umfundi osagula. “Izolo ngishayelwe ucingo ezinye izingane zingazisa ukuthi ingane yami iyagula. Akuyona yodwa ziningi ezinye izingane ezikhona lapha eHlengisizwe Clinic eHammarsdale. Esikoleni uma ushaya ucingo benza sengathi konke sekulungile kanti ezinye izingane zisagula. Kumanje esikoleni kuyaphithizela akubhalwa, kuthiwe kuzobhalwa ngoLwesithathu,” kusho yena. Imizamo yokuthola abaphathi besikole yehlulekile. Ucingo lukathishanhloko belukhala lungabanjwa emini kodwa lwagcina lungasangeni izolo ntambama.