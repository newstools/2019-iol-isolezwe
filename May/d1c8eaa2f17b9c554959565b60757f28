Lokhu kuvezwe isikhulu ehhovisi likaDkt Ntuthuko Mahlaba oyimeya ngemuva kokuvela kokuthi akaze alubhade emndenini kaMnuz Martin Sithole nokamngani wakhe, uMnuz Buthanani Shange, ababulawe ngeSonto ntambama. UMahlaba uzanywe kaningi ocingweni kodwa luvaliwe. UMnuz Sbonelo Mtshali oyimenenja ehhovisi lemeya, uthe: “Izinkulumo esezivelile ezibeka imeya engozini yizo eziphoqe ukuba alulekwe ngokuthi angayi emindenini. Okunye, imeya ifisa amaphoyisa aphuthume aphenye ukuze kubanjwe abenzi bobubi ngoba iphatheke kabi ngesihluku nobulwane obukhonjiswe ababulali,” kusho uMtshali. Uthe imeya yelulekwe ubuholi besifunda ukuba ingaphawuli ngalolu daba ngoba kuzoba sengathi iyazivikela. “Uyabona njengoba kunguwe ocela ukukhuluma nemeya, lokho kuzogcina sekuba sengathi awufikanga wazomcela ukuxoxa naye kodwa nguye ozizele kuwe wakhuluma nawe. Yingakho ubuholi bumyalele ukuba avele angasho lutho ngokushiwo ngaye,” kuqhuba uMtshali. Uthe imeya ibingekho kulezi zinsuku eNewcastle ibeseNquthu. Abaholi abacele ukungadalulwa batshele Isolezwe ukuthi abasalali emakhaya bayesaba. Omunye uthe ubakhona emini eNewcastle bese ntambama bayobhaca ngoba bayesaba. FUNDA: I-ANCYL isola ukuvala umlomo kubulawa ufakazi UMahlaba ungaphandle ngebheyili kaR20 000 ngecala lokubulawa kukaMnuz Wandile Ngubeni, obekuzofakaza kulo uMahlaba. Indodakazi kaSithole, uNksz Nonzuzo Sithole (28) ithe nakuba uMahlaba engakaze afike ukuzobakhalisa engumholi we-ANC esifundeni kodwa abanayo inzondo ngoba ukunukwa kwakhe ngokubulawa kukayise benoShange akukaqinisekiswa amaphoyisa nenkantolo. “Thina singumndeni asinankinga noMahlaba ngoba akukho lapho esaphenywa khona watholwa enecala ngokufa kukababa. Okunye thina asinalo uvalo ngoba sisakholwa ukuthi lokhu bekuqondene nobaba yingakho singasabi ukulala ekhaya,” kuchaza uNksz Sithole. USithole noShange obewuqweqwe lukathisha iminyaka engu-40 bazofihlwa ngokuhlukana. UShange uzofihlwa eNewcastle bese uSithole efihlwa eMtshezi. Inkonzo yabo yesikhumbuzo izoba namhlanje, eFarmers Hall ngo-1 emini.