UKhumbulani uthe wehlelwa yilesi sigameko eqeda kuzilolonga eSteve Biko Campus ngezithuba zabo-5 ekuseni. “Kwafika umfana owangicela ukuba ngimgadele isikhwama. Ngemuva kwesikhashana kwafika abanye bezobheka ukuthi isikhwama sinani phakathi ngoba besola ukuthi sinezinto ezintshontshiwe. Kuthe uma kuvela ukuthi kunama-laptop antshontshiwe, base bengishaya,” kusho uKhumbulani oke waqopha nensizwa yeThe Soil, uNtsika, ingoma ethi Shalom. Ngemuva kwalesi sigameko, omunye wabazibize ngabaholi bomkhandlu wezitshudeni eDUT, uSthembiso Thabiso Mndayi, ubhale kuFacebook ukuthi bathole ubufakazi bokuthi akusiye uKhumbulani ontshontshe ama-laptop kodwa ngomunye umuntu. “Leli cala kumele libhekwe ngokushesha futhi ngokucophelela ngoba umuntu owenze le nto uzodalulwa. Njengobuholi bezitshudeni, sithanda ukuxolisa kuKhumbulani Sithole. Egameni lezitshudeni, siyaxolisa ngokusemthethweni ngokwenzekile.” UMndayi uqhube ngokuthi bazokwenza isiqiniseko sokuthi owenze lokhu uyaboshwa futhi angaphinde avumeleke ngaphakathi enyuvesi. UKhumbulani uthe ngeke alivule icala ngoba ngeke kumsize ngalutho. Kwenzeka lokhu nje le mbongi imatasatasa ilungiselela umcimbi wayo wokuqoshwa kweCD/DVD esihloko sithi Fana NoJobe 3: One Man Show eBat Centre, eThekwini, ngoJuni 17. Oyisikhulu saseDUT, uMnuz Alan Khan, uthe ngokombiko wophiko lwezokuphepha kule nyuvesi, onogada babiziwe endaweni yesigameko eduze kwesakhiwo seFinancial Aid eSteve Biko Campus ngoMgqibelo. Onogada bafice umsolwa ephethe izimpahla okugcine sekuvela ukuthi zebiwe. Umsolwa ube eseyiswa eControl Room esophikweni lezokuphepha ukuze aphenywe kabanzi.” UKhan uthe umsolwa nomgilwa bebhalise izitatimende. “Esitatimendeni sakhe, umsolwa uvumile ukuthi ubanjwe nezimpahla ezebiwe futhi waxolisa kumgilwa. Umgilwa uthathe isinqumo sokungamvuleli umsolwa icala lokweba njengoba izimpahla zitholakele.” Uthe inyuvesi ayibubekezeleli ubugebengu banoma yiluphi uhlobo.