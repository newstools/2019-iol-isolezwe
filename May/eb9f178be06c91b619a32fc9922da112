Lezi zindaba zivezwe wuNkk Yolisa Mlungwana obhekele uxhaso losomabhizinisi e-Absa KwaZulu-Natal. UNkk Mlungwana ubekhuluma emcimbini weDurban Chamber obungesonto eledlule lapho eveze ukuthi abagcini ngokuxhasa osomabhizinisi kuphela kodwa bayabavulela nezimakethe ukuze badayise imikhiqizo yabo. “Sinohlelo lokuxhasa osomabhizinisi abangenaso isibambiso inqobo nje uma benebhizinisi esibonayo ukuthi lizophumelela. Siyakwazi nokuxhasa labo abasuke bethole amathenda noma umsebenzi othile kodwa kuwukuthi abanayo imali yokuwenza. Uma usunenkontileka esayiniwe nalowo osebenzisana naye siyakunika imali bese siyibuyisa uma usuwenzile umsebenzi,” kusho uNkk Mlungwana. Uthe osomabhizinisi abadinga uxhaso lwemali kufanele bavakashele amahhovisi abo aseLion Match, emgwaqweni uMngeni. Ngaphandle kokuxhasa osomabhizinisi, uNkk Mlungwana uthe banezinhlelo zokuthuthukisa osomabhizinisi abancane ngokubahlomisa ngamakhono abawadingayo ukuze izinkampani zabo zenze imali. “Siyabacathulisa osomabhizinisi, asigcini ngokubanika imali kodwa sihambisana nabo kule ndlela ukuze izinkampani zabo ziqhubeke nokuqasha abaningi. Osomabhizinisi abancane baqashe * -60% wabasebenzi ngakho kubalulekile ukuthi sibathuthukise. Uma sizokuxhasa kufanele kube wukuthi i-Absa yibhange lakho ukuze sikusize ngendlela,” kusho uNkk Mlungwana. UNkk Mpume Langa onguSihlalo wekomiti leWomen in Business kwiDurban Chamber uthe uma osomabhizinisi beyoboleka imali e-Absa kufanele bakhumbule ukuthi amabhange awakhelwe ukuthi abe nenhliziyo emnene kodwa asungulelwe ukwenza inzuzo. “Osomabhizinisi baye bakhale ngokuthi amabhange ‘awanayo inhliziyo’ kodwa vele ibhange alisungulelwa ukuba mnene, lisungulelwe ukwenza inzuzo. Lizokuxhasa uma libona ukuthi izobuya imali yalo. Lokhu kusho ukuthi kumele ube nohlelo lwebhizinisi olucacile olusheshe lusho ukuthi imali ingena kanjani,” kusho uNkk Langa. Ugqugquzele osomabhizinisi ukuthi baphume baxoxisane nabanye abakweminye imikhakha futhi bahlale becabanga amasu amasha. Uphinde waxoxela abesifazane ngohambo lwakhe lwaseSilicon Valley, eSan Francisco esho ukuthi kuningi akufundile ngoba uhlangane nesikhulu senkampani esineminyaka ewu-25 esinobuchwepheshe obenza izimoto zizihambele ngaphandle kokushayelwa wumuntu.