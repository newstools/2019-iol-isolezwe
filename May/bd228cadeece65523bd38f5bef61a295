INkantolo eNkulu yaseMthunzini igwebe isoka uLucky Masinga (35) nomngani walo uVincent Zikhali (38) udilikajele ngecala lokubulala uConstable Senzeni Zibuyisile Msipha (36). Laba babulali baphinde bagixabezwa ngeminyaka engu-15 ngokubamba inkunzi behlomile, neminye iminyaka emihlanu ngelokuthumba. Bagwetshwe ngoLwesihlanu olwedlule. Uninalume kamufi uMnuz Thembinkosi Msipha, uthe basijabulele isigwebo yize singeke sisamvusa umshana wakhe. Enkantolo kwavela ukuthi isizathu esenza umbulali wahlasela umufi yingoba wayesadinwe ukungathembeki kwakhe emondlisa ingane okungeyona eyakhe. UConstable Msipha wayekade esebenza esiteshini saseMthunzini, wayengekho emsebenzini ngesikhathi ebulawa. Leli phoyisa lalikade ligcinwe linesoka lalo, langabe lisabuya ekhaya eGingindlovu. Amaphoyisa aseNyoni abizwa kwindawo yesigameko ngoJanuwari 31, 2018, kwakungathi bekunengozi yemoto eyayenzeke emgwaqweni uP266. Kwatholwa imoto ishisiwe, nomshayeli ephakathi, eshe waba umlotha. Ngakolunye uhlangothi amaphoyisa aseGingindlovu ayevule icala lokulahleka kwaleli phoyisa njengoba umndeni walo wawungamtholi, ungazi ukuthi ukephi nezinkalo. Emuva kophenyo olunzulu kwatholwa ukuthi umshayeli wayeshisiwe emotweni Kwabe sekuboshwa isoka lakhe nabangani balo ababili. Omunye obethinteka kuleli cala uSiyabonga Khumalo (29), yena vele usedonsa isigwebo njengoba anikezwa iminyaka engu-39 ebhadla ejele kulandela ukuzivumela icala ngo-Ephreli 18, ngo-2018.