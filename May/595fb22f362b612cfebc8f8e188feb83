UNkk Zandile Gumede ubekwe icala lokukhwabanisa nenkohlakalo mayelana nethenda kaR45 million yokuqoqwa kukadoti. Uboshwe nabanye ababili. Ukuboshwa kukaNkk Gumede kwengeza ezintweni ezidicilela phansi isithunzi sikaMasipala waseThekwini kusukela aphatha leli dolobha ngo-2016. Kuqale kwahlupha iqembu losomabhizinisi mbumbulu ebelifuna amathenda ngenkani, iDelangokubona. Kwalandela izikhawu eziningi zokungaqoqwa kukadoti ngendlela, ikakhulukazi, emalokishini. Kuthe kusanjalo, kwaba nezikhawu zokudliwa komhlaba ngokungemthetho. Kube nesiteleka sabantu abasebenza ophikweni lokuqoqwa kukadoti, abebekhala ngokukhushulelwa kwemali kozakwabo abangama-MK Veterans abasuselwe imiholo kuGrade 4 yayiswa kuGrade-10. Lesi siteleka sishubise izinto sekusele izinsukwana kube nokhetho lukazwelonke obelungoMeyi 8, kwavalwa imigwaqo, kwachithwa udoti edolobheni. Ushaya phansi ngonyawo, uNkk Gumede, uthi akayi ndawo yize kungaqondakali ukuthi uzosebenza kanjani njengoba imbandela yebheyili imnqinde amandla. Selokhu kwaqala ukuboshwa kweziMeya zikaKhongolose, le nhlangano yathatha isinqumo sokungazimisi ngoba ithi izinika izinsuku ezingu-14 ukuthi zizisulele zona okuthi uma kungenzeki lokho bese yona ikhipha isinqumo emva kwezinsuku ezingu-30. Asisazi isizathu esenza i-ANC yenze kanjena kodwa esikwaziyo ukuthi lowo mgomo uzophazamisa ukusebenza kweTheku uma uzosetshenziswa nakuNkk Gumede. Abamvikelayo bazothi umuntu umsulwa kuze kube utholakala enecala futhi bazothi amacala abhekene nawo awabucayi ukudlula awezinye izimeya ezibhekene nawokubulala. I-ANC kumele ibone ukuthi yenze njani ngawo kodwa kuyadingeka ithathe isinqumo esizobuyisa isithunzi sikaMasipala weTheku futhi iqinisekise ukulethwa kwezidingo ngokususa uNkk Gumede esikhundleni kuze kuphothulwe icala. -Â UMBONO WEPHEPHANDABA