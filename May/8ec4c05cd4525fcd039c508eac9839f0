USimphiwe Mbona (22), ubashaye emakhanda ophikweni iFaculty of Arts. Uthweswe ngesonto eledlule iziqu zeBachelor of Arts in Drama and Theatre Performance. Akalukhohlwa usuku lwangoMeyi ngo-2017 okwakuyiMothers’ Day. Ngalolu suku uMbona wayelungiselela izivivinyo enyuvesi, wangakwazi ngisho ukufisela unina usuku oluhle lomama. Ngalo lolu suku unina uNkk Nomathamsanqa Mbona, uyise uMnuz Qiniseka Mbona nodadewabo onguthunjana uSithokozile, bagingqika nemoto. “Kwakunezikhukhula ezabulala abantu, ubaba ehambisa umama nodadewethu ekhaya ePort Shepstone. Babekade bevakashela elinye ikhaya elisePhoenix eThekwini kanti bazovinjwa yimvula enamandla, kwaphaphalaza imoto yagingqika. Konke lokho ngakuthola ngakusasa ngoba abadala bangifihlela ngengozi,” echaza. Uthe wathola ucingo kumzala wakhe ekhala, ebuza ukuthi ugcine nini ukukhuluma nonina. Yilapho aqala khona ukuthuka wazama ukushayela ucingo unina noyise, bobabili bengatholakali. “Ngabona ukuthi kukhona okwenzekile kodwa okwakubuhlungu ukuthi ngangingatholi zimpendulo. Kwaphazamiseka yonke into, ngaze ngashayelwa ucingo ubaba ngakusasa engichazela. Nakhona akachazanga okuningi, wafihla nokuthi basesibhedlela,” kusho yena. Uveze ukuthi akakwazanga ngisho ukuyobona abazali bakhe belimele ngoba wayexinwe ukubhala. Lokhu kwamphazamisa kakhulu, kwehla namamaki ezifundweni zakhe. Ubuye wabona ukuthi akasebenzise lesi simo esimehlele ukuzimisela ngoba wacishe walahlekelwa abazali abebemfundisa. Emuva kwalokho uMbona waqala wafundisa ezinye izitshudeni, wafundela nokudlala uphiyano namanje asadlalela izikole ezicula amakhwaya. Kumanje wenza izifundo zobuthisha, iPostgraduate Certificate kwi-Education e-University of KwaZulu-Natal. Ulingisa nasemidlalweni yeshashalazi kodwa ufisa ukulingisa kwithelevishini. Uthe ukufundela kwakhe ubuthisha kuzomnika ulwazi olunzulu ngezobuciko, avundulule amathalente kubafundi. Ngesikhathi ethweswa iziqu oNgoye ubephelezelwa abazali nothunjana, bezomhalalisela njengoba bacishe bangalubona lolu suku. Yize imoto okwakuhamba ngayo umndeni wakhe yafahlaka yaphela, ubonga ukuthi imiphefumulo yasinda. Kumanje unina akakwazi ukuzishayelela imoto ngoba ufakwe insimbi engalweni.