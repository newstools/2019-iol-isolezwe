UKUSHIYA ngaphandle iPhini likaMengameli we-ANC, uMnuz David “DD” Mabuza, kungenza impilo kaMengameli wezwe uMnuz Cyril Ramaphosa ibe nzima. UMabuza angenza ukubusa kukaRamaphosa kuzulelwe ngamanqe. Usho kanje umhlaziyi wezepolitiki uSolwazi Bheki Mngomezulu mayelana nemibuzo ekhona ngokuthi kuzokwenzekani ngoMabuza njengoba bekulindeleke ukuthi kube uyena iphini likaRamaphosa. UMabuza ucele ukuhlehlisa ukufungiswa kwakhe njengelungu lePhalamende kuleli sonto, wathi kukhona asafuna ukukulungisa nekomidi elibhekele indlela yokuziphatha eqenjini lakhe. Kulona leli sonto, uMvikeli woMphakathi ukhiphe umbiko oveze ukuthi umsulwa ezinsolweni zokuthinteka enkohlakalweni emayelana nokukhishwa kwethenda yesikhumbuzo sikalowo owayenguMengameli wezwe uMnuz Nelson Mandela. Ukuhoxa kukaMabuza kudale ukuthi kube nokuqagela okuningi ngegama lephini likamengameli Namhlanje wonke amehlo athe njo kuRamaphosa ukuthi uzoqoka bani njengephini likamengameli. “Uyakhumbula ukuthi wawakhombisa amandla akhe engqungqutheleni ye-ANC eNasrec ngesikhathi eqokwa kwesephini likamengameli. Namanje-ke uma elaxazwa ngeke ayeke kanjalo nje ngoba uyawudlala umdlalo wepolitiki,’’ kusho uMngomezulu. Uthe okuyingozi kakhulu wukuthi noma engangenanga uMabuza kuhulumeni kodwa uzobe esebenza ekomkhulu lenhlangano eLuthuli House. Lokho kuzomnika ithuba lokuhlela kahle konke afuna ukukwenza enesikhathi sonke. Ngokwejwayelekile, umengameli we-ANC uyena oba umengameli wezwe bese iphini lakhe liphathe esephini kuhulumeni. Kungaba kuqala ukuthi kuqokwe omunye ongelona iphini likamengameli kwi-ANC. Amagama abelokhu evela elikaNkk Lindiwe Sisulu esilobe ephethe esikaNgqongqoshe wezoBudlelwano namaZwe angaphandle. Elinye elivelayo elikaDkt Nkosazana Dlamini Zuma okulotshwe ephethe esikaNgqongqoshe eHhovisi likaMengameli. UMngomezulu uthe kungakuhle afake uDkt Dlamini Zuma ukuze apheshe amanxeba ezinhlangothi ezingahambisani. Kulindeleke ukuthi kumenyezelwe iKhabhinethi namuhla bese kuyaqala ukusebenza.