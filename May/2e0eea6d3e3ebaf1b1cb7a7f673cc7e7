IMEYA yeTheku uNkk Zandile Gumede izovela enkantolo yamacala ezimali eThekwini ngoLwesibili ekuseni ngamacala athinta inkohlakalo nokukhwabanisa. Okhulumela amaHawks uBrigadier Hangwani Malaudzi wazise inhlangano ephakela i-Isolezwe izindaba i-African News Agency (ANA) ukuthi bazothumela isitatimende esinemininingwane ephelele ngokuboshwa kukaGumede namhlanje ekuseni. Kubikwa ukuthi ukuboshwa kukaGumede kuhlobene nethenda likaR208 million eyakhishwa emnyangweni oqoqa udoti iDurban Solid Waste (DSW) kumasipala. Ngasekuqaleni kwale nyanga kuboshwe ezinye izikhulu zikamasipala ezisolwa ngenkohlakalo kuleli thenda. Kuboshwe uMnuz Rober Abbu oyiPhini leNhloko yeStrategy and New Development kwaDurban Solid Waste, uMnuz Sandile Ngcobo oyiMenenja yokuthengwa kwempahla kumasipala (Supply Chain) nosomabhizinisi uMnuz Hlenga Sibisi. Bonke bangaphandle ngebheyili. I-ANC KwaZulu-Natal ibingakaphawuli ngalolu daba. Udaba lusaqhubeka. African News Agency (ANA) 