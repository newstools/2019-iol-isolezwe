Kuthiwa lo msebenzi ubhadanywe ngonogada basemtholampilo iThobothini Community Health Centre (CHC) ephuma nemishanguzo yokuthithibalisa igciwane lengculazi, eyofuba, neyomfutho ophezulu wegazi. Umthombo ongaphakathi kulesi sikhungo uthe lo msebenzi okuthiwa usophikweni olubhekele ezabasebenzi nokuwulo olushushisa abasebenzi abasuke betholakale besephutheni, ubephuma emtholampilo ngoLwesibili ngesikhathi ebanjwa nale mishanguzo. Uthe lokhu yikho okwenze abanye abasebenzi basale beshaqekile ngesikhathi etholakala nale mishanguzo. Umthombo uthe lo msebenzi utholakale nezitsha eziyisikhombisa ebeziqukethe ama-ARVs waphinde watholakala nemishanguzo yofuba neyomfutho wegazi. “Onogada bebesesha iveni ebelihamba lo msebenzi njengoba kwenziwa nakwezinye izimoto uma zingena noma ziphuma emtholampilo. Bebeyiseshile ngesikhathi ingena wangasho ukuthi kunemishanguzo ayiphethe kodwa kwathi uma esephuma kwatholakala evenini abehamba ngalo phansi kwesihlalo imishanguzo eminingi yayo kungama-ARVs,” kusho umthombo. Uthe bekungekhona okokuqala ukuthi umsebenzi abanjwe eba le mishanguzo. Ngokusho kwakhe kunabasebenzi abahamba icala mayelana nodaba olufanayo futhi kuthiwa kunomunye umsebenzi okuke kwavela ukuthi ubewadayisela izikhungo ezizimele. Lo msebenzi uthe bakhathazekile ngalesi sigameko nezinye. Uthe ngokuthola kwabo abantu abadayisa le mishanguzo bayidayisa ngemali enkulu njengoba ethe omunye wake waveza ukuthi ibhodlela elilodwa linguR1400. Omunye umthombo uthe okubamangazayo ukuthi le mishanguzo itholakale esikhenkeni evenini ebelihamba lo msebenzi nokubenza bazibuze ngezinsolo abekwe zona njengoba naye azi ukuthi kuyaseshwa njalo uma umuntu ephuma noma engena emtholampilo. Okhulumela uMnyango wezeMpilo KwaZulu-Natal, uNksz Ncumisa Mafunda uthe ngeke bakwazi ukuphawula kabanzi ngalolu daba njengoba lusingethwe ngabomthetho. “UMnyango awukwazi ukuphawula ngalolu daba ngoba lusezandleni zabomthetho. UMnyango ungakuqinisekisa futhi ukuthi lolu daba luzophenywa ngaphakathi emnyangweni,” kusho uNksz Mafunda. Okhulumela amaphoyisa KwaZulu-Natal, uCaptain Nqobile Gwala ukuqinisekisile ukuthi amaphoyisa esiteshi samaphoyisa saseNgwavuma avule icala lokweba. Uthe kulindeleke ukuthi lolu daba ludluliselwe kumshushisi ukuze kuthathwe isinqumo mayelana nokushushiswa kwalo.