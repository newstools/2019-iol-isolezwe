LIHLEHLISELWE uMeyi 28  nonyaka icala lowesilisa owayeshayela itekisi eyashayisa abafundi abane kwashona abathathu emgwaqweni uDumisani Makhaye eNewlands ngoMashi nonyaka. UMnuz Siboniso Zwane ongaphandle ngebheyili ka R3000 ubuyele enkantolo yeMantshi eNtuzuma ngoMsombuluko. Ngemuva kwesikhashana uZwane engene ebhokisi labasolwa, iMantshi uMnuz Ravi Pillay utshele uZwane ukuthi abuye enkantolo ngomhlaka 28.  Kuthiwa uZwane wadlula irobhothi livalile washayisa abafundi ababesonqenqemeni lomgwaqo eNewlands. Ngemuva Kwesehlo uZwane wazinikela emaphoyiseni aKwaMashu. UZwane ubhekene namacala amathathu okubulala ngokungenhloso u-Luyanda Ngubane (13), uThina Ngiba (13) no Ayanda Mtshali (14) nelilodwa lokushayela budedengu. Njengoba uZwane ekulindele ngaphandle ukuqulwa kwecala lakhe, kumele ebike emaphoyiseni asoThongathi njalo ngoLwesithathu, futhi akavumelekile ukukhuluma nofakazi becala.