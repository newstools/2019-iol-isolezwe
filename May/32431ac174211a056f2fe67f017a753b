UMHOLI we-IFP uDkt Mangosuthu Buthelezi uthi akezukushenxa ekuholeni leli qembu uma amalungu alo asefuna aqhubeke. Lo mholi osengwevu ubekhuluma eqeda ukuvota eNkantolo yeNkosi eNkonjeni, oLundi ngoLwesithathu. Ngesikhathi ebuzwa ngekusasa lakhe kwezombusazwe kuleli kwazise useneminyaka engu-90, uButhelezi uthe uzobuyela ePhalamende uma esaphila. “Nakanjani ngiyabuyela ePhalamende. Uma ngisaphila ngeke ngiyishiye inhlangano yami, ngizolekelela ubuholi obuqokiwe. Ngeke ngivumele engikwakhile ukuthi kubhidlike,” usho kanje. Ebuzwa ukuthi kungani i-IFP ingaholwa umuntu omusha, uthe sekuphele iminyaka ezama ukuhoxa esikhundleni sobuholi.  “Ngenxa yokuthi kunabantu abagwazela owayengusihlalo wethu uKaMagwaza-Msibi wahamba...ngesikhathi iqembu lingaphansi kwengcindezi ngangingeke ngishiye indlu yami isha ngibalekise okwegwala. Nakulokhu ngikhulume nesigungu esiphezulu ebuholini ngasazisa ukuthi angisazimisele ukuhola kulolu khetho, kodwa bonke bangiqoka bangifaka ohlwini,” kuchaza uShenge. Uthe wakuchitha ukuphakanyiswa yisigungu, udaba lwadluliselwa emagatsheni enhlangano nawo aseka okwaphakanyiswa yisigungu nokwenze wanquma ukuthi asithobele lesi siphakamiso. UShenge uqhube wasola inhlangano ebusayo i-ANC ngokukhwabanisa amavoti. Esitatimendeni asifundele abezindaba uthe wazisiwe ukuthi leli qembu lithutha abokufika ngamatekisi libagcwalisa KwaZulu-Natal ukuqinisa amavoti.  “Kunzima ukuthatha lezi zinsolo kancane ngoba benza okufanayo eNquthu muva nje okhethweni lohulumeni basekhaya njengendlela yokuzama ukuhlula i-IFP,” kusho uShenge. Ephendula lezi zinsolo, ilungu lesishayamthetho saKwaZulu-Natal le-ANC uNksz Nontembeko Boyce naye usole i-IFP ngokuzama ukunyusa amavoti ayo ngokulayisha abantu bakwezinye izifundazwe emabhasini.  “Ngesikhathi sokhetho lohulumeni basekhaya eVryheid nakwaNongoma sabamba i-IFP izama ukuletha abantu ababevela kwamanye amawadi ukuthi bazovota ezindaweni abangahlali kuzo. Uzokhumbula eJozini naseMkhanyakude lapho i-ANC yatholwa inecala ngemuva kokhetho kuvela ubufakazi bokuthi ibithatha abantu ngamabhasi kwezinye izindawo,” usho kanje.