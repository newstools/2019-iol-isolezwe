SEKUNGUMLANDO ukuthi ukhetho lukazwelonke selufike lwedlula eNingizimu Afrika futhi amaphupho nokuklolodelana kuphelile njengoba isiyaziwa inkunzi ekhonyayo esibayeni esiyiPhalamende. U-65.5% wabantu abebebhalisile uphumile wayovota uzwakalisa umbono wawo okhethweni. Ukwabiwa kwezihlalo kuya ngamavoti iqembu eliwatholile ngesikhathi zidlana imilala. Kudingeka * -0.25 wesibalo samavoti ukuze iqembu lithole isihlalo ePhalamende likazwelonke. Ngokubeka ngendlela ethanda ukucaca lokhu kusho ukuthi okungenani iqembu kufanele lithole amavoti angaphezu kuka-46 000. Nakuba inqobile i-ANC kodwa ngeke izishaye isifuba ngokuthi iyona eshaya amaphiko ngoba iDA ne-EFF bayibhincisele nxanye futhi kwehlile ukwesekwa kwayo. Silobe i-ANC ihamba phambili ngo-57.50% kuzwelonke, ilandelwa yiDA ngo-20.78%, i-EFF ilele isithathu ngo-10.79%. I-IFP ibilandela ngo-3.37%, endaweni yesihlanu kukhona iFreedom Front Plus ngo-2.38%. Akungabazeki-ke ukuthi lezi zinkunzi ezinhlanu zizobe zidudulana ePhalamende kule minyaka emihlanu ezayo. Izibalo zikhomba ukwehla kwezihlalo ze-ANC zisuka ku-249 ziya ku-230. Lokhu kusho ukuthi i-ANC ilahlekelwe yizihlalo ezingu-19, ngakho kuzoncipha isibalo samalungu ayo ePhalamende. I-DA ithola izihlalo ezingu-85 nokusho ukuthi ilahlekelwe izihlalo ezine ePhalamende. I-EFF ithole ezingu-43 nokuchaza ukuthi bakhule ngezihlalo ezingu-18 besuka kwezingu-25, kuzokwanda amalungu e-EFF ePhalamende. Ukwenyuka kwesibalo sezihlalo ze-EFF ephalamende kuzobe kuchaza ukuthi izojuba amalungu engeziwe. Iyaziwa ukuthi isusa ukushisa ePhalamende kube ncane indawo njengoba ePhalamende eledlule livalwe abaningi bengayifisi indaba. Onke amalungu ePhalamende azobonakala kahle ngoMeyi 22 lapho sekunomcimbi wokufungiswa kwawo eselungiselela ukuqala umsebenzi. Amaqembu azobe esePhalamende cishe angu-12 esephelele wonke, nokusho ukuthi angu-36 awakwazanga ukungena njengoba kade engu-48 amaqembu abebhalisele ukhetho kuzwelonke. Akukashintshi ukuthi i-DA yiyona eyiqembu eliphikisayo. I-ACDP, UDM, ATM, Good, NFP, AIC, neCope bakwazile ukuthola izihlalo. I-PAC ne-APC ne-Agang SA ngeke babuyele ephalamende njengoba bephikwa yizibalo. Okuqaphelekayo ukuthi i-APC iphuma nje umholi wayo uMnuz Themba Godi ubenguSihlalo wekomidi elibhekele izimali, iStanding Commitee on Public Accounts (Scopa), nokungase kwenze ukuthi angabe esabuyela esikhundleni. Okunye okuqaphelekayo ukuthi iGood ne-ATM bangomakoti kwezepolitiki kodwa bafike kwezwakala njengoba bezobe bemelwe ePhalamende. IGood izojuba umholi wayo uNkk Patricia De Lille owashiya iDA esuka kwi-Independent Democrats (DA), nakhona ephuma kwiPAC. IGood ithola isihlalo esisodwa. Lokhu kuchaza ukuthi i-ATM neGood bafike kwezwakala futhi bakhona abantu abawuzwile umyalezo wabo base bebathemba ngamavoti. Sekuzofanele kuye ngamagama enkehli-ke amaqembu aye ePhalamende eyokwenza lokhu kade ekwethembisa abantu okhethweni. Abantu balindele ukuthi kuphasiswe imithetho ezofeza izifiso zabo. Ukuba nezwi ePhalamende kuya ngezinombolo iqembu elinazo okulinika amandla okuthatha izinqumo. Amanye amaqembu kuyenzeka abe nemibono ephusile kodwa igcine ingaphasanga ngenxa yokushoda kwezinombolo. IPhalamende linezihlalo ezingu-400 nokuyisibalo esibekiwe esingashintshi okwamanje. NgoMeyi 25 kugcotshwa umengameli nokuwumcimbi ozoba seLoftus Versfeld Stadium. Kuyaqala ukuthi lomcimbi ungabi se-Union Buildings. Lolu suku lokugcotshwa kukamengameli luqondene nokugujwa koSuku lwe-Afrika.