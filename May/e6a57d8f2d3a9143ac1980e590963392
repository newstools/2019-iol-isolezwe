UMHOLI we-Inkatha Freedom Party (IFP), iNkosi Mangosuthu Buthelezi, izwakalise ukuzwelana namaqembu ezepolitiki asafufusa ethi ukhetho lwakuleli alukaze lwakhululeka futhi lwangenzelela. UMangosuthu ukusho lokhu ngoMsombuluko ekuseni esithangamini nabezindaba kulandela imiphumela yokhetho ejabulise abaningi abalandela leli qembu. I-IFP ilale endaweni yesine kuzwelonke, yathola izihlalo eziwu-14 ePhalamende. Ngaphezu kwalokho i-IFP iphinde yagudluza iDA njengeqembu eliphikisayo KwaZulu-Natal ngemuva kokhetho. Noma i-IFP ijabulela ukushaya ibuya ngalolu khetho, uShenge uthe uyezwelana namaqembu abefisa ukuphikisa imiphumela yokhetho ngoba ngokubona kwakhe alukaze lukhululeke kusukela ngo-1994. UButhelezi uthe ngesikhathi ephakamisa izikhalo ezifanayo ngo-1994 wabizwa ngomuntu ozama ukuxova.  “Ngiyazwelana namaqembu amancane kokuningi. Kusukela ngo-1994 kade ngangisho ukuthi eNingizimu Afrika asikaze sibe nokhetho olukhululekile futhi olungenzeleli, kodwa bengibizwa ngomuntu oxovayo. Noma singenzanga kabi (okhethweni) ngosasho ngithi ukhetho kuleli alukhululekile,” usho kanje. Ngokomlando, i-IFP yavuma ngemizuzu yokugcina ukungenela ukhetho luka-1994 iphakamisa izikhalo ezimbalwa okubalwa kuzo ukufuna ukuthi kungenelele abamazwe angaphandle ukuzoxazulula ukungaboni ngasolinye phakathi kwe-IFP neCodesa. Ebuzwa ukuthi ubengabusa ngokubambisana ne-ANC KwaZulu-Natal ukube leli qembu alisinqobanga ngokuphelele lesi sifundazwe uButhelezi uthe akananxa nalokhu noma zimukhathaza izinto ezivela kwikhomishini kaZondo ephenya ngokulawulwa kombuso yidlanzana.