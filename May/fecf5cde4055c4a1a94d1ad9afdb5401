UKhumalo ukusho lokhu kulandela ukucela kukaMabuza ukuthi angafungiswa izolo ngoba kukhona izinto asafuna ukubhekana nazo ezithinta umbiko wekomiti elibhekele ukuziphatha kwamalungu e-ANC. “Ngimbona ezobuyela ayofungiswa uma sekudlule lezi zinto ngoba akekho omunye umuntu ongaba iPhini likaMengameli wezwe. Silindile ngoba akashongo ukuthi usehoxa unomphela,” kusho uKhumalo. USotswebhu we-ANC ePhalamende, uNksz Pemmy Majodina, uthe umise okwesikhashana ukufungiswa kodwa usazofungiswa. Uthe uzoya ePhalamende wathi ucele ukumisa ukufungiswa ngoba kunezinto asazilungisa. Esitatimendini uMengameli Cyril Ramaphosa uthe uMabuza ucele ukuthi anikwe ithuba alungise indaba yaleli komiti. Uthe usishayela ihlombe isinqumo sikaMabuza sokuthi axazulule le nkinga. Abanye ukungafungiswa kwakhe bakubuke njengokuthi ufuna ukusebenza ekomkhulu lale nhlangano eGoli. Kuke kwaba nohlu olusabalele ezinkundleni zokuxhumana obeluveza ukuthi iPhini likaMengameli wezwe kungenzeka kube nguDkt Nkosazana Dlamini Zuma. Khonamanjalo uMnuz Thabang Makwetla, uzovala indawo kaNksz Baleka Mbete ohoxile ekubeni yilungu lePhalamende. Khona izolo ePhalamende kufungiswe amalungu alo, kuhlanganisa noSomlomo uNkk Thandi Modise, iPhini lakhe uMnuz Lechesa Tsenoli noMengameli Cyril Ramaphosa. Kulokhu kufungiswa iqembu i-EFF ligcine isethembiso salo sokungena ngevosho njengoba amalungu ayo abenze njalo.