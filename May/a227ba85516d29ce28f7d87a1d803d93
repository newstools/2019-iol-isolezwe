Okhulumela amaphoyisa KwaZulu-Natal, uCol Thembeka Mbele, uthe iloli neveni iToyota Hilux kushayisene ngemuva kwehora lesihlanu ngoLwesibili. “Kushone abantu abane abebesevenini kanti umshayeli weloli ulwela impilo yakhe esibhedlela ngemuva kokulimala kanzima,” kusho uCol Mbele. Abantu abane bashe bangqongqa bevaleleke evenini abebehamba ngayo eshayisane neloli kwizimpambana mgwaqo * -R624 no-R603 kule ndawo. Okhulumela abosizo oluphuthumayo, uMnuz Ross Campbell, uthe bafike sekukhona izicishamlilo ebezicisha umlilo endaweni yesigameko. “Iveni neloli bekuvutha emgwaqweni ngenkathi kufika abosizo oluphuthumayo. Abantu abane abebevaleleke evenini bashonele endaweni yesigameko. Kutholakale ukuthi umshayeli weloli ulimale kakhulu wabe esexilongwa abosizo oluphuthumayo. UCampbell uthe umshayeli weloli ube esedluliselwa esibhedlela ukuyokwelashwa. UCol Mbele uthe akukacaci ukuthi yini edale le ngozi kodwa amaphoyisa ayaphenya.