UMASIPALA waseThekwini uncoma ukusebenza ngokushesha kwamaphoyisa kulandela ukuboshwa kwabasolwa abathathu asoleka ecaleni lokubulala amaphoyisa abegade ikhansela. UConstable Sonto Mhlanga (40), noSeargent Fanifani Dladla (61) babulewe ngoMsombuluko ebusuku eBhabhayi eNanda.  Uphenyo lamaphoyisa lubaholele KwaMashu ekuseni ngoLwesithathu, kwaboshwa abasolwa abathathu, omunye wabasolwa udubulene namaphoyisa. Kumanje usesibhedlela ugadwe amaphoyisa. Kuthiwa kutholwe esinye isibhamu sephoyisa elibulewe, kubasolwa. NgoLwesine umasipala uthumele isitatimende kwabezindaba uncoma umsebenzi wamaphoyisa ngokuboshwa kwabasolwa:  “Sincoma abomthetho ngokusebenza ngokushesha ukubamba abasolwa kungakapheli nezinsuku ezintathu kubulewe amaphoyisa eMetro amabili.” USeargent Dladla noConstable Mhlanga, babulawe ngaphandle komuzi wekhansela ebebeligada  uMnuz Boxer Zulu. FUNDA: Belingakhululekile iphoyisa elibulewe Iphini leMeya uNkk Fawzia Peer, unxuse ukuba amaphoyisa aqoqe bonke ubufakazi obuzosetshenziswa enkantolo ukuze abasolwa bezolahlwa amacala bese begweba isikhathi eside ngesenzo sabo. “Siyaziqhenya kakhulu ngomsebenzi omuhle owenziwe amaphoyisa.Ngiyafisa ukuba leli cala liphathwe ngendlela, ababulali bebekwe lapho kufanele bebekhona, ejele. Abantu ababulala amaphoyisa benza icala elibi kakhulu futhi bavukela umbuso, kumele besuswe emphakathini. Siyathemba izinkantolo zethu zizothumela umyalezo oqinile kwabanye abasacabanga ukubulala amaphoyisa nabanye abantu ukuthi bazojeza,” kusho uPeer. Okhulumela ama-Hawks KwaZulu-Natal uCaptain Simphiwe Mhlongo uthe uphenyo labo lusaqhubeka kulandela ukuboshwa kwabathathu ngamacala okubulala amaphoyisa. NgoLwesine ekuseni bekunenkonzo yesikhumbuzo salamphoyisa eCity Hall eThekwini.