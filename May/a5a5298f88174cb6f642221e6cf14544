Lokhu kugqame ngesikhathi Isolezwe lihambele eZululand ngoMgqibelo. I-NFP ithole isihlalo esisodwa esiShayamthetho KwaZulu-Natal lisuka kweziyisithupha ebelinazo. Kuzwelonke lithole izihlalo ezimbili. Umunyu ngemiphumela ushaye kwezwela kuyo njengoba amalungu ayo aqavile oLundi nabaholi balo bebengabonwa nangokhalo ezindaweni zobumnandi abavamise ukutholakala kuzo bejabule. Nasehhotela iGarden Court abavamise ukuyojabula kulo ngemiphumela bebengabonwa. UMnuz Jeremiah Mavundla onguSihlalo KwaNongoma, uthe:“Bengifuna ukubonga uThixo ngalezi hlalo esizitholile nokubonga ukuthi abantu bakwazi ukusivotela yize uMengameli wethu, uNkk Zanele KaMagwaza- Msibi ebegula. Sivotelwe sisesimeni esinzima lapho iNFP ichithe iminyaka emithathu isezinkantolo, yaphinde yehlulwa ukungenela ukhetho ngo-2016,” kusho uMavundla. Ngokujwayelekile oLundi uma kuphuma imiphumela kuyaphithizela kube nemibhiyozo kodwa ngoMgqibelo bekuhlukile. Kube nedlanzana lamalungu kaKhongolose elizame ukubhiyoza emgwaqweni osuka ngaseGarden Court Hotel libheke ngasemahhovisi aseZululand kamasipala kodwa lisheshe layeka ngemuva kokuhamba lukagesi. Epaki engaseSishayamthetho esidala, obekuthiwa kuzoba nombhiyozo we-ANC, bekuzihlalele abantu abebebuka imidlalo yePSL ehlukene bengazi nokuthi iliphi iqembu elinqobe ukhetho. UNksz Lihle Mhlongo waseMabedlane uthe yena uwuKhongolose, akanandaba nokuthi izihlalo ozitholile kuzwelonke nasesifundazweni zehlile ujabuliswe ukuthi i-ANC isaphethe. UNksz Thola Zulu we-IFP uthe kumjabulisile ukuthi i-IFP ikhulile. UNksz Nhlonipho Mhlongo uthe yize ejabulela ukunqoba kwe-ANC kodwa kusamphatha kabi ukuthi abantu basoLundi basacwaswa babizwe ngokuthi bayi-IFP. Iningi labantu okukhulunywe nalo belingayiphathi indaba yentuthuko kodwa belikhuluma ngezinombolo ezitholwe amaqembu. I-IFP yona inqume ukungabhiyozi ngoba abaholi bayo bebethi bakhathele, basadinga ukuphumula. Ngisho ngaKwaPhindangene eNkonjeni bekuthulekile. Ngo-2016 amalungu e-IFP awuvala lo mgwaqo eyobhiyoza esangweni loMntwana uMangosuthu Buthelezi ejabulela imiphumela.