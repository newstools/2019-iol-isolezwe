SEKUQUBUKE indida ngodaba lowesifazane okuthiwa uphuce iphoyisa isibhamu somsebenzi wazidubula washonela khona lapho emuva kokuba ebalise ngokuthi unezinkinga. Lesi sigameko senzeke eMagwaveni, oThongathi, ngasekuqaleni kwesonto. Umthombo uthi umufi uNksz Khethiwe Khanyile (31) owakhona endaweni futhi abantu basale bekhuluma izinto eziningi ngale ndaba. Okudala indida ukuthi isigameko senzeke entathakusa yangoLwesine ngezithuba zehora lesine. Kuthiwa iphoyisa elithintekayo lisebenza esiteshini iDurban Central, eThekwini. Kuthiwa belingazelele iphoyisa ngesikhathi umsolwa ehosha isibhamu somsebenzi enqulwini yalo, wazibulala lasala likhexile. Umthombo othembekile osendaweni uthi akuqondakali ukuthi iphoyisa lixhumene kanjani nomufi kodwa kuzwakale ukuthi bebehleli ndawonye. Imibiko eshayisanayo eqhamuka endaweni ithi umufi ubesothandweni oluvuthayo nephoyisa kwaba khona inkinga phakathi kwabo kodwa akuqinisekisiwe noma umufi uzidubulile ngempela yini. Eminye imithombo ithi kukhona obekumcikile umufi okudale ukuthi abhozomele isibhamu enqulwini yephoyisa azidubule. Lolu daba luwehlukanise phakathi umphakathi ngoba abanye bathi abaphenyi abahlale izithonto ephoyiseni. Amalungu omphakathi akhala ngokuthi kushayisa amakhala ukufa kukamufi ngoba bebebobali nephoyisa ngakho kunzima ukukholwa indaba yokuthi uzidubulile. Okhulumela amaphoyisa KwaZulu-Natal uCaptain Nqobile Gwala ukuqinisekisile ukuthi livuliwe idokodo lokubulala emuva kwalesi sigameko. "Idokodo lidluliselwe ophikweni oluphenya ukuziphatha kwamaphoyisa emuva kokuvulwa kwecala lokubulala esiteshini oThongathi," kuchaza uGwala.