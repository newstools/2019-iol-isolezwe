Izinyunyana iSadtu neNatu zithe zizimisele ukusebenza naye inqobo nje uma ezolalela. UNobhala weSadtu, uNksz Nomrashiya Caluza, uthe bayakwamukelwa ukuqokwa kukangqongqoshe omusha uMnuz Kwazi Mshengu othathe izintambo kuMnuz Mthandeni Dlungwane. Uthe bazokhipha isitatimende esigcwele namhlanje wathi kodwa bazimisele ukusebenza naye. “Kumele azi ukuthi wumnyango omkhulu, kumele agxile ekutheni aseke izikole. Kumele agxile ezintweni ezithinta ukufunda nokufundisa,” kusho uNksz Caluza. UMengameli weNatu, uMnuz Allen Thompson, uthe kumele agxile ekutheni enze uphenyo ngokusebenza kwemali njengoba isabelo singasaneli izidingo zomnyango. Uthe kufanele aphenye ngokuthi ezinye izikole zaphucwa amandla okuzithengela izincwadi, ilungelo lokuziphathela imali, ukungaxhaswa kwabafundi abangenabo omazisi nendaba yokungakhokhelwa kothisha abasebenza emakhaya umhlomulo i-rural allowance. Sikhulu isikhalo emaqenjini aphikisayo ngokuthi uMshengu akanaso isipiliyoni esidingekayo. UMshengu uthe akekho umuntu ozalwa nesipiliyoni wathi uyasamukela lesi sikhundla. “Ngimele abantu abasha, uma ngenza kahle i-ANC izokwazi ukunika abantu abasha amathuba. Umsebenzi omkhulu engiphathiswe wona kodwa ngizowubamba ngazo zombili,” kusho uMshengu. Uthe abaphikisayo bayohleli bephikisa ngoba akekho othenga isipiliyoni. Khonamanjalo, bathi liphume nobovu ngokukhishwa kukaDlungwane esikhundleni. Esinye sezikhulu esamiswa nguDlungwane, esicele ukungavezwa, sithe liphume nobovu ngokukhishwa kwakhe. “Siyajabula ngoba ukhishiwe. Ubesiphethe kabi esimisela into engekho,” kusho lesi sikhulu. Ziningi nezinye izikhulu zomnyango nothisha abamiswa ngesikhathi sikaDlungwane okubalwa nophethe imali. UMshengu ungusihlalo wophiko lwentsha lwe-ANC esifundazweni uneziqu zeMasters kwezomthetho. Akuyena uMshengu kuphela ukuqokwa kwakhe okuqubule imibono eyehlulekene, kube nokuphewula nangabanye ongqongqoshe abasha eminyangweni. USihlalo weNdlu yobuHoli boMdabu KwaZulu-Natal, inkosi Phathisizwe Chiliza, ithe bayakwamukela ukuqokwa kukaMnuz Sipho Hlomuka njengoNgqongqoshe omusha kuMnyango wezokuBusa ngokuBambisnaa neziNdaba zoMdabu esifundazweni. UChiliza uthe uHlomuka unomdlandla njengoba engumuntu osamusha.“Iselukeko engingamnika sona ngukuthi lo mnyango awuphethe udinga umuntu olalelayo futhi onenhlonipho ikakhulukazi njengoba ufaka neSilo samabandla,” kusho uChiliza. Uthe bona bazibophezele ekumsizeni uHlomuka ukuze aphumelele emsebenzini wakhe. Iphawula ngokuqokwa kukaNkk Nomagugu Simelane-Zulu kwesokuba nguNgqongqoshe wezeMpilo KwaZulu-Natal, inyunyana yabahlengikazi iDemocratic Nursing Organisation of South Africa (Denosa) eKZN, ithe izomnika ithuba lokuthi enze umsebenzi wakhe. UNobhala weDenosa kulesi sifundazwe, uMnuz Mandla Shabangu, uthe banethemba lokuthi bazohlangana naye ukuze bambikele ngabafisa ukukubona ekulungisa. Uthe bafisa nokuzwa ukuthi yena yiziphi izinhlelo anazo zokulungisa isimo salo mnyango. “Ezinye zezinto esifisa ukumbona ezilungisa ukuqashwa kwabahlengikazi okubalwa kubo nalabo abaqeqeshwe ezikhungweni ezizimele ngoba abahlengikazi bayashoda ezikhungweni kodwa yinqwaba engaqeqeshiwe. Sifisa ukuthi abheke nohlelo lokungaqashwa kwabahlengikazi emuva kokuthi sebeqeqeshwe ngumnyango nokulungiswa kwezibhedlela esezindala nokunye,” kusho uShabangu.