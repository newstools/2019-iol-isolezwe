UDkt Reginah Mhaule uthole iziqu zePhd kwiPublic Administration e-University of Fort Hare, e-Eastern Cape. Ngesikhathi enza iPhd uDkt Mhaule ubenza ucwaningo ngokuthi ukuthuthukiswa kothisha kungenza muphi umehluko ekuphumeleleni kwabafundi. Lolu cwaningo ulwenze KwaMhlanga, eMpumalanga. Ukhethe ukugxila kulolu cwaningo ngenxa yokuthi uphokophele ukubona abafundi benza kahle kulesiya sifundazwe. UDkt Mhaule uke waba uNgqongqoshe wezeMfundo khona eMpumalanga. “Siyadinga ukuba nezifundiswa ezifunde zagogoda, ikakhulukazi intsha. Sidinga abantu abazoba neziqu ezibenza babe ngongoti kwezokucwaninga. Noma ngabe yini uhulumeni ayenzayo nasahlela ukuyenza, iyabadinga abacwaningi. Ukwenziwa kocwaningo kusiza uhulumeni nathi njengongqongqoshe ukuthi sikwazi ukuthola kahle ukuthi abantu badingani,” kuchaza uDkt Mhaule. Uthe uzizwa ethobekile ngokuthola iziqu esikhungweni esesikhiqize izikhondlakhondla emkhakheni ehlukene futhi sinomlando. Ululeke ngokuthi kumele bonke abakuleli bazi ukuthi alikho iphupho elingeke lifezeke. OnguNgqongqoshe eMnyangweni kaDkt Mhaule, uNksz Lindiwe Sisulu, ungomunye wabahalalisele uzakwabo ngeziqu. “Nathi njengomndeni wakhe siyakujabulela ukuba yingxenye yokuhalalisa nawe ngalolu suku. Ukuphumelela kwakho nathi kuyasikhuthaza futhi kuyasakha. Usenze saziqhenya singumnyango,” kusho uNksz Sisulu. Umcimbi wokuthweswa kukaDkt Mhaule iziqu ubuhanjelwe uNgqongqoshe weMfundo ePhakeme kokuQeqesha uDkt Naledi Pandor, iPhini lakhe uMnuz Enver Surty nePhini loMnyango wezoLimo, AmaHlathi nokuDoba uMnuz Sfiso Buthelezi. UDkt Pandor ohalalisele uDkt Mhaule ngempumelelo yakhe. UDkt Pandor uthole iziqu zePhd ngenyanga edlule, wahlaba abaningi umxhwele. Okwenze abantu bamthathe njengesibonelo ukuthi uthole iziqu eneminyaka engu-73. UDkt Mhaule (58) wangena kulesi sikhundla ngoFebhuwari wonyaka odlule. Ezinye iziqu anazo kubalwa ezeProject and Programme Management ngo-2008 azithola e-University of Johannesburg nezeBachelor of Education (Honours), azithola ngo-2002 ngo-University of Potchefstroom.