Uma kunesidingo kuzolandwa amasosha okuyiwo azoqapha isimo. Lokhu kuvezwe nguMnuz Thabani Ngwira, okhulumela ikhomishini yezokhetho KwaZulu-Natal. UNgwira uthe kunezindawo lapho kube nemibhikisho yomphakathi lapho kuzoqiniswa khona ezokuphepha. “Kulezi zindawo kuzoqiniswa ezokuphepha ngoba kuke kwaba nemibhikisho. Nezinye izindawo ezike zaba nemibhikisho zizoqashwa ngelokhozi,” kusho uNgwira. Uthe konke kumi ngomumo ngokuthi bavotise okuyisipesheli namhlanje nakusasa. “Wonke amaphepha athunyelwe emahhovisi e-IEC komasipala. "Azobe eseyiswa ezikhungweni zokuvotela ephelezelwa amaphoyisa. Amaphepha okuvotwe ngawo kusasa (namhlanje) nangoLwesibili azogcinwa kahle bese eyiswa ezikhungweni ukuze abalwe nalawa okhetho lwangoLwesithathu,” kusho uNgwira. Uthe benza imizamo yokulungisa isimo ezikhungweni ezakhahlanyezwa yizimvula. “Kukhona izindawo lapho kukhoseliswe abantu okuvotelwa kuzona okuzofakwa amatende ngoba kuhleli abantu. "Nalezo ezakhahlanyezwa yizimvula kuzokwenziwa imizamo yokuthi abantu bakwazi ukuvota,” kusho uNgwira. Uthe basebenzisana noMnyango wezoBusa ngokuBambisana neziNdaba zoMdabu. Zizovulwa zonke izikhungo ezingu-22 924 zokuvota njengoba kuqalile ukuvota kwalabo abazobe besebenza, abakhulelwe, nabadala, ngosuku lokhetho. Kuzobekwa amatende angu-1 059 lapho kungekho khona izindawo zokuvotisa. Bangu-774 094 abantu abazovota okuyisipesheli namhlanje nakusasa. Bangu-452 418 abazovotiswa emakhaya, babengu-321 676 abazovotela ezikhungweni ngokuyisipesheli. Angu-60 million amaphepha okuvota agayiwe.