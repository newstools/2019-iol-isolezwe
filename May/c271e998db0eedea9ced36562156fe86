Abosizo oluphuthumayo baphuthume emgwaqweni uR57 emuva kwehora lesikhombisa lapho kade kubikwe khona ingozi. Okhulumela abosizo oluphuthumayo i-ER24, uMnuz Ross Campbell, uthe abosizo oluphuthumayo bafice imoto eyodwa onqenqemeni lomgwaqo, enye isemgwaqweni. “Umshayeli oshonile nabagibeli ababili bebevaleleke emotweni baze bakhishwa ngezindlawu ngabahlengi nabosizo oluphuthumayo. Umshayeli wemoto eyodwa ufele endaweni yengozi,” kusho uCampbell. Uthe umshayeli wenye imoto uthole imihuzukwana. “Bonke abalimalile bahloliwe endaweni yengozi ngaphambi kokuthi baphuthunyiswe esibhedlela,” kusho uCampbell. Okhulumela amaphoyisa KwaZulu-Natal, uCol Thembeka Mbele, ukuqinisekisile ukuthi kufe indoda eneminyaka ewu-39 engozini. “Icala livulwe esiteshini samaphoyisa ase-Alexandra. Amaphoyisa aseqale uphenyo mayelana necala lokubulala ngokungenhloso,” kusho uCol Mbele.