Ukwenza lokho azoludlulisela enkantolo udaba lokubalwa kwemiphumela yokhetho kube kusenezikhalo. Aveze lokhu izolo esikhungweni sokubalwa kwamavoti kuzwelonke esisePitoli. Phakathi kwamaqembu afuna kumiswe ukumenyezelwa kwemiphumela yokhetho kubalwa iBlack First Land First (BLF), African Content Movement (ACM), Socialist Revolutionary Workers’ Party (SRWP), African Transformation Movement (ATM), Women Forward, Land Party, APC namanye athe awaneme neze ngomsebenzi we-IEC. UMnuz Mzwanele Manyi we-ATM uthe ukhetho belungakhululekile, belinokwenzelela okukhulu ngakho abafuni kukhishwe imiphumela. Abanye abamele ezinye izinhlangano bathe bafuna luqalwe phansi ukhetho ngoba belungakhululekile phakathi kwabo nguMnuz Dennis Bloem weCope. UNkk Phakamile Hlubi-Majola ongumkhulumeli weSRWP osabambile uthe konke okungahambanga kahle ezikhungweni zokhetho kufanele kuphenywe. “Siyazibuza ukuthi izobe isiluqedile yini uphenyo ngoMgqibelo nokuthi izobe iwathathephi amasampula uma iqhubeka nokubala amavoti. Asikwazi ukuphasisa uhlelo olungahambi kahle yingakho siya enkantolo,” kusho uNkk Hlubi-Majola. Obemele iWomen Foward uthe akukwazi ukuthi i-IEC imemezele imiphumela yokhetho ekubeni kunezikhalo zabantu abavote kabili nokuthathwa okuholele ekuboshweni kwabantu abawu-20. Bathe ama-scanner ebengasebenzi kahle futhi kukhaliwe ngawo kodwa akuzange kuthathwe izinyathelo. Obekhulumela iNFP uthe akaneme nge-IEC ngoba ihambisana namaqembu amakhulu, ayizinaki izikhalo zabo bengamaqembu amancane yingakho beya enkantolo. UMnuz Mawethu Mosery we-IEC uthe amaqembu analo ilungelo lokuthathela i-IEC izinyathelo zomthetho uma kukhona angeneme ngakho. 