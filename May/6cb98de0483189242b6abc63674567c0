UMENGAMELI weCosatu uNksz Zingiswa Losi uthi sebekhathele ukubala izidumbu zabavukuzi ezimayini ngenxa yokuxega kwezokuphepha ngaphansi emathunjini omhlaba. Ekhuluma emgubhweni kazwelonke wabasebenzi enkundleni yezemidlalo eSugar Ray Xulu eClermont ngoLwesithathi, uNksz Losi unxuse uNgqongqoshe wezokuMbiwaphansi kuleli uMnuz Gwede Mantashe ukuba enze isiqiniseko sokuthi abasebenzi baphephile ezimayini. "Abanikazi bezimayini abangayihloniphi imigomo yezokuphela kumele bathathelwe izinyathelo ngoba sikhathele ukubala izidumbu zabavukizi ezimayini," kusho uNksz Losi. ULosi ukhulume kanje kulandela ukuvaleleka kwabavukuzi abawu-1800 baseSibanye Stillwater kuleli sonto okuthathe amahora ukuthi bakwazi ukuphuma. Uthe akumele ngabe nangalesikhathi sentando yeningi abasebenzi ikakhulukazi basezimayini basafa emsebenzini. UNksz Losi uqhube waveza nokuthi kubaphatha kabi uma bebona abasebenzi bengabumbene. "EMkhandlwini waseThekwini sibone abasebenzi beklwebhana bodwa njengoba kukhona isiteleka mayelana namaholo," kusho uNksz Losi.Â  Uthe nakuba iziyinde indlela okusamelwe ihanjwe kodwa inkulu impumelelo esizuziwe kusukela ngo-1994. "Ngaphansi kukahulumeni we-ANC kusukela ngo-1994, manje sekukhona umgomo othi manje akekho umsebenzi okumele ahole imali engaphansi kukaR20 ngehora," kusho uNksz Losi. Uthe bengabasebenzi kubalulekile ukuthi bazi ukuthi bavelaphi ukuze bazi futhi ukuthi bayaphi. Bangaphezu kuka-10 000, abantu ababehambele umgubho wabasebenzi kazwelonke obuseThekwini ngaphambi kwezinsuku eziyisikhombisa ukuthi kuyiwe okhethweni. UNksz Losi uthe bengabasebenzi bazohlale beyiseka i-ANC. "Uma ubheka usomqulu wokhetho wamaqembu aphikisayo, wonke akopela kusomqulu kaKhongolose, abantu bangazigqoka izikliba ezibomvu bazibize ngawo wonke amagama kodwa siyazi ukuthi yini abayifunayo, babheke ukuthi baye ePhalamende kuphela," kusho uNksz Losi. Uthe abasebenzi ukuba bavotele i-ANC njengoba kuyiwa okhethweni ngesonto elizayo. UNksz Losi uthe i-ANC ibabonisile ukuthi iyalalela ngoba bakhala bathi akuliwe nenkohlakalo, kwabe sekusungulwa iKhomishini kaZondo. Uthe bona bafisa ukuthi kwakhwe iNingizimu Afrika ezovikela ikusasa labasebenzi nabantu basezweni. UNksz Losi uthe kodwa konke lokhu abakufisayo ngeke baze bakuzuze uma bengabumbene bewumbimbi.