Isigameko sangoLwesihlanu ebusuku sikhiphe izidumbu ezine kule ndawo, kwashiswa nomuzi wakwaNcube. UMnuz Lungani Biyela (24), Bheki Ntuli (25) no-Angel Ncube (2) badutshulwe bekubo. Ngemuva kokuba kuhlaselwe lo mndeni kudutshulwe umfundi kaGrade 12 waseMabuyeni High, uSanele Mthiyane (20), obesesitolo kaDion eyothenga. Kusolwa ukuthi ababulali bazitshele ukuthi uzobabona njengoba bebesendleleni beyohlasela kaNcube. Isolezwe lithole ukuthi abasolwa bafike kaNcube bavula ngendluzula umnyango base bevulela ngenhlamvu. Umakoti wakulo muzi ukhiphe ingane enamasonto ayisithupha izelwe ngewindi maqede wabaleka, kodwa wadubuleka engalweni nasebeleni. Isolezwe lithole ukuthi uphuthunyiswe esibhedlela lapho elashwa khona. Abadubulekile kuthiwa bashiswe nendlu enamakamelo amathathu. Okhulumela amaphoyisa KwaZulu-Natal uLt. Colonel Thulani Zwane usiqinisekisile isigameko wathi kuphenywa amacala amane okubulala. “Ngokophenyo olusenziwe kubulewe abantu abathathu endlini ngoLwesihlanu eMabuyane eSikhaleni. Kuthiwa kufike umuntu ongaziwa wakhahlela isicabha wabe esedubula. Kushiswe indlu obekukhona kuyo abadutshuliwe. Kushone abesilisa ababili nengane eneminyaka emibili. Kusinde oyedwa obesendlini nengane enamasonto ayisithupha. Khona kule ndawo ngelanga elifanayo kudutshulwe owesilisa oneminyaka engu-20. Kuphenywa amacala okubulala nelinye lokuzama ukubulala,” kusho uZwane. Ikhansela lakule ndawo, ku-ward 13, uNkk Jabu Hadebe, uthe umphakathi uthuka izanya kulandela lesi sigameko esibashiye beshaqekile. “Asiyazi imbangela yokubulawa kwamalungu omndeni nomfana obulewe ngasesitolo. Empeleni sikhathazekile ngokubulawa kwabantu kule ndawo njengoba sebengaphezu kuka-20 abantu bebulawa kusuka ngo-2018. Umphakathi usuyesaba, asihlezi neze kahle,” kusho uNkk Hadebe. Uthe yize bengazi ukuthi kungani laba behlaselwe kodwa into ebisuse uthuthuva kule ndawo yikomiti lenkampani yezimayini elaliqokiwe. Kuthiwa kukhona ababengalifuni ikomiti, abanye beleseka. Ngo-2018 Januwari kwaqala kwabulawa usihlalo walo ikomiti kwase kulandela nabanye bekomiti kwagcina kukapakele nakumalungu omphakathi ajwayelekile. Ikhansela lithe bayasebenzisana namaphoyisa ukuba kuxazululwe lesi simo kodwa likhale ngezinkantolo ukuthi yizona ezidedela abasolwa. “Ngikhuluma nje omunye osolwa kulokhu kubulawa uzovela enkantolo yaseSikhaleni ngoLwesibili, naye kungenzeka adedelwe ngebheyili njengabanye. Lokhu kuyawukhathaza kakhulu umphakathi,” kusho uNkk Hadebe. Imizamo yeSolezwe ukuthola abomndeni ayizange iphumelele kwazise osindile kuthiwa ubhacisiwe kwesinye sezibhedlela njengoba edubulekile. Bekusalindeleke ukuba amanye amalungu omndeni afike endaweni yesigameko.