Kuthiwa uMnuz Moses Mavila wayelutha abesifazane ngokuthi ubatholele umsebenzi eWestville nasePinetown, entshonalanga neTheku. Wayehamba nabo bese ebahlasela emgwaqweni omkhulu uM19 lapho ayebadlwengulela khona. UMavila waboshwa ngoFebhuwari eNew Germany emuva kokudlwengula omunye wesifazane oneminyaka elinganiselwa ku-25. NgoMsombuluko uMavila ubuyele eNkantolo yesiFunda ePinetown lapho bekulindeleke ukuthi awavume wonke amacala abekwe wona. Ummeli kaMavila, uNksz Judy Reddy, ucele ukuthi inkantolo imnike isikhathi ngoba usafuna ukucubungulisisa kahle amanye amacala abekwe uMavila. “Njengamanje ngisaxoxa nomshushisi wecala, uMnuz Sizwe Khanyile. Amanye amacala abekwe uMavila sengiwacubungulile kodwa amanye awo ngidinga isikhathi sokuthi ngiwabheke kahle ukuze ngibone ukuthi okubhaliwe kuyahambisana yini nokushiwo abagilwa,” kusho uNksz Reddy. Isibalo samacala abekwe uMavila agcine enyukile. Emuva kokuboshwa wayebekwe amacala alinganiselwa ku-30. Abanye abagilwa bebekhona enkantolo bezolalela icala. UMavila ubebukeka ekhululekile ngenkathi esenkantolo nangenkathi ekhuluma nommeli wakhe mayelana nokuhlehliswa kwaleli cala. Kulindeleke ukuthi kuzwakale namuhla ukuthi uMavila uyawavuma noma uyabaphika amacala abekwe wona.