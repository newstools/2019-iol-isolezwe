Isazi sepolitiki, uMnuz Thabani Khumalo, sithe besivele sikulindele ukuthi amaqembu amancane abale kuwo i-African Content Movement (ACM), Land Party, Black First Land First (BLF), African Independent Congress (AIC), National Freedom Party (NFP) namanye angawatholi amavoti amaningi. UKhumalo uthe abantu baseNingizimu Afrika basakholelwa kakhulu emaqenjini “amakhulu”. “Kudala kwakukhona oKiss Party noDagga Party okwabuye kwaphela. Namanje labo ACM, BLF, AIC nabanye bazoshabalala. Njengoba amaqembu amancane emaningi kusho ukuthi ivoti labo balicaza kuwo wonke la maqembu okungeke kuwasize kakhulu ngoba abantu abaningi basavotela amaqembu amakhulu,” kusho uKhumalo. Uthe i-African Transformation Movement (ATM) yinhlangano enezinhlaka emasontweni yingakho ibonakala inezinombolo ezingcono uma iqhathaniswa namanye. Uveze ukuthi i-AIC nayo izothwala kanzima kulolu khetho ngoba yasebenzisana ne-ANC, Ekurhuleni manje abantu baseMatatiele lapho yasungulwa khona abasenayo ukuyithemba kahle. “I-AIC iphinde yaqembukelana yodwa okusho ukuthi mancane amathuba okuthola izihlalo kuzwelonke,” kusho uKhumalo. USolwazi Bheki Mngomezulu waseNyuvesi yaseWestern Cape uthe ukugcwala kwabantu emaralini nasemihlanganweni ebizwa woBLF, ACM namanye amaqembu akusho ukuthi abantu bavotela la maqembu. “Mhlawumbe ukube amaqembu amancane ebemabili noma emathathu labo abanganeme emaqenjini amakhulu bebezovotela wona. Ukuba maningi kwawo kusho ukuthi amavoti asaphazekile yingakho oBLF kushaye izikhathi zantambama benamavoti awu-6 746,” kusho uMngomezulu. Uthe iNFP okushaye o-5.30 ntambama inamavoti awu-18 175 kuzwelonke ibinethuba lokuvuka kulolu khetho kodwa yagilwa wukuthi kunabantu abangena kuyo begxamalazile. “Abanye abantu bangena kwiNFP besathanda Inkatha Freedom Party (IFP) okusho ukuthi ngesikhathi leli qembu libhekene nezinselelo babuyele kwi-IFP. Abanye babuyele kwi-IFP ngesikhathi iNFP ihluleka wukubhalisela ukhetho lohulumeni basekhaya. Kwathi isabhekene nalokho umholi wayo uNkk Zanele kaMagwaza Msibi wahlaselwa wukugula. Emuva kwalokho osomathuba bese bebanga izikhundla abanye baze baqembuka,” kusho uMngomezulu. Uthe iNFP ibibukeka izimisele ukuvuka kulolu khetho ngoba ibuyise umholi wayo yize engaphathekile kahle kodwa lokhu bekuyimizamo yokubuyisa ithemba kubavoti. “Ngeke ngithi sekuwukuphela kweNFP kulolu khetho ngoba isengavuka uma bezimisele ukuyakha. Ukushiywa kwayo abaholi baye kwiDA nakwi-ANC kuvule igebe. Kodwa akusho ukuthi kuphelile ngaleli qembu,” kusho uMngomezulu.