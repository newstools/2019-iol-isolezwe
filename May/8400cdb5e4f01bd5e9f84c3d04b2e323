KULIMALE kabi abantu abahlanu namhlanje ekuseni ngesikhathi itekisi ebebehamba ngayo igumbuqeka amahlandla amaningi emgwaqweni i-Edendale Road eMgungundlovu. Okhulumela inkampani yezimo eziphuthumayo i-ER24,uMnuz Russel Meiring, uthe ozakwabo bafike endaweni yesigameko ngezithuba zabo-6.49 ekuseni, bafike bazithela etekisini ibheke phezulu eceleni komgwaqo. “Abagibeli ebesebephumile kuyo, batholwe bezihlalele endaweni yesehlakalo. Abezimo eziphuthumayo bafike baxilonga abagibeli ebebelimele futhi bathola ukuthi abathathu bebelimele kabi  kanti abangu-12 nabo bebenemihuzuko. Ngenhlanhla, akekho obelimele kakhulu noshonile.” Uthe iziguli zilashwe ukulimala maqede zaphuthunyiswa ezibhedlela eziseduze. Eqhuba uthe kunezinsolo zokuthi umshayeli uhlulwe ukulawula isitelingi setekisi, okuyikho okwenze yagingqika amahlandla amaningi. “Izikhulu zomthetho zifikile endaweni yesigameko ngenhloso yokuphenya kabanzi,” kuphetha uMeiring. Khonamanjalo, kushone ababili kushayisana izimoto ezimbili ku-R614 eDalton KwaZulu-Natal ezintatha kusa namhlanje . Oyedwa uficwe abezimo eziphuthumayo eseshonile endaweni yesigameko, omunye uphuthunyiswe esibhedlela lapho ashonele khona odokotela kungekho abebesangakwenza. 