ISIBALO samakhansela abulawayo KwaZulu-Natal siya ngokukhuphuka nsuku zonke. Ngeke sigade wonke amakhansela kanyekanye kodwa uma kukhona elizizwa lingaphephile ngenxa yokusongelwa, liyabika. Udaba lubikwa ehhovisi likasomlomo womkhandlu kuphenywe bese lihlinzekwa ngamaphoyisa ikhansela. Uphenyo alwenziwa usomlomo yedwa kodwa usuke ebambisene namaphoyisa eSAPS. Umsebenzi wamaphoyisa kamasipala ukubheka umthetho wokusebenza komgwaqo, ukubhekelela imithetho yedolobha nokuvimba ubugebengu. Uma sigada amakhansela sisuke sinqanda ubugebengu bokubulawa kwamakhansela.  NIHLOME ngokwanele yini futhi nikuqeqeshelwe yini ukugada izikhulu njengoba nike nibonakale niphethe amavolovolo kuphela? AMAPHOYISA kamasipala aqeqeshwe ngayo yonke indlela futhi akulungele ukwenza lo msebenzi. Asiwaphoqi amaphoyisa ukugada amakhansela ayazi ukuthi yingxenye yomsebenzi wawo. Sizwile abantu bekhuluma izinto eziningi ngokufa kwamaphoyisa ethu benza sengathi kukhona esingakwenzanga kahle. Sizoqhubeka sihlinzeke ngezokuphepha emakhanseleni ethu. Uma ubheka kahle, okwenzekile bekungewona umzamo wokubulala ikhansela kodwa yizigebengu nje ebezifuna izibhamu.  MANJE kuzomiswa kanjani ngoba ikhansela lithe lizizwa lingaphephile, ngabe zizoqina ezokuphepha? AKE ngincome ithimba elisebenze kanzima ukubopha izigebengu kulolu daba. Izibhamu zethu zibuyile futhi kuze kwatholakala nezinye kwababoshiwe. Leli khansela belijikelwe wumphakathi walo ukhala ngezimfuno zawo ulisongela, kwabonakala isidingo sokuba ligadwe. Sizoqhubeka nokugada ikhansela elithintekayo ngoba wumsebenzi wethu lowo. Amaphoyisa asebenzela umkhandlu, ngeke bese wona futhi udedela abantu bawabulale.