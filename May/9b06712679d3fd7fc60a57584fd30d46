Umndeni kaNksz Gugu Nkwanyana waseMlaza kwa-J uthe namanje usafisa ukwazi ukuthi kwenzekeni kuyena njengoba isidumbu sakhe kuthiwa sitholakale emfuleni kwa-E eMlaza sesonakele ngoLwesithathu oludlule. Udadewabo, uNksz Phindile Nkwanyana (30) uthe umufi ugcine ukubonakala ngoMsombuluko emasontweni amathathu edlule esuka kubo eya lapho abehlala khona nesoka lakhe kwa-J. Uthe umngani kamufi wamphelezela ngoba kwase kuhwalele wayomgibelisa ibhasi. Uthe wakuqinisekisa ukuthi uligibelile ibhasi ngaphambi kokuthi agoduke kodwa ngakusasa bathukile ngesikhathi kufika isoka lakhe lizobika ukuthi akazange afike ekhaya. “Kuthe silalele umsakazo ngosuku lokhetho sezwa ukuthi kutholakale isidumbu sowesifazane emfuleni sesonakele nokuyilapho esigcine sesithole ukuthi ngesakhe. Sisadidekile ukuthi yini eyayingenza atholakale kwa-E ngoba indlela esuka lapha ekhaya iya lapho ayeya khona yayingadluli khona. Siyafisa ukuthi amaphoyisa aphenye kabanzi ukuze kutholakale ukuthi kwenzekani kuyena.” Uthe babuhlungu kakhulu njengomndeni ngokwenzekile njengoba udadewabo obeklina esibhedlela i-Inkosi Albert Luthuli bekunguyena obeyithemba labo njengomndeni futhi eshiye nendodana yakhe eneminyaka emihlanu ehlala ibuza unina. Okhulumela amaphoyisa KwaZulu-Natal, uCol Thembeka Mbele, uthe kuvulwe idokodo ngalesi sigameko. Uthe ukuhlolwa kwesidumbu kulindeleke ukuthi kube yikho okuveza ukuthi ushone kanjani uqinisekise nokuthi isidumbu esikabani.