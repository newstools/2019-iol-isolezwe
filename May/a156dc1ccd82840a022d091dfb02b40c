UMengameli weNatu uMnuz Allen Thompson, ukusho lokhu ngesikhathi kunengxoxo namaqembu ahlukene ezepolitiki ngezinhlelo zawo zokuthuthukisa imfundo ngoLwesithathu ntambama eMbizo Hall, eMpangeni. Uthe kubonakala kunokuhudula izinyawo uma kuziwa ekukhokheleni othisha le mihlomulo. “Uma uhulumeni egcina ngokungayinaki le ndaba sizophoqeleka ukuthi singenele ukhukhulelangoqo wombhikisho ukuze sifake ingcindezi ukuthi labo thisha abakhokhelwe. Lolu daba ngeke siluyeke lulenga kanjalo ngoba sifuna othisha bathole okubafanele,” kusho uThompson. Uthe ezinye zezinto okumele zenziwe ukuze kuphuculwe imfundo wukwandisa isibalo sothisha emakilasini. “Othisha bayashoda, bafundisa amakilasi agcwele kakhulu. Sifuna kwandiswe isibalo sabo ukuze kungabi nabafundi abahlala bengafundi ngoba uthisha engekho,” kusho uThompson. Uthe nendaba yezokuphepha yinto ebaluleke kakhulu ezikoleni. Othisha abebeshintshana babuze imibuzo kubaholi bamaqembu ahlukene bakhalile kakhulu ngezokuphepha ezikoleni. Bathe kabaphephile basaba ngisho izingane ezibalimazayo. UMnuz Velenkosini Hlabisa we-IFP, ukhale kakhulu ngokuthi uma kumele kwakhiwe isisekelo kwezemfundo kumele kuqiniswe kakhulu kothisha bakwaGrade R abanganakiwe. Uthe kumele kususwe uhlelo lokwabiwa kothisha iPost Provisioning Norm (PPN) ngoba alusebenzi ngendlela. “ Alususwe lolu hlelo kube nothisha ezikoleni ngoba luya ngokuthi bangaki abafundi kulelo kilasi. Akuqiniswe kakhulu kwaGrade R ngoba uma ufuna isisekelo esiqinile kumele usakhe khona.” UMnuz Christopher Msibi, we-EFF, uthe i-ANC iyimoshile imfundo wathi uma sebengena ezintanjeni zombuso ziningi izinguquko abazozenza. UNksz Nomsa Marchesi, okhulumela iDA kwezemfundo ePhalamende, uthe ziningi izinto iqembu lakhe elizenzile eWestern Cape. “ Kuningi esikwenzile eWestern Cape ukuphucula imfundo wathi ziningi izikole kuleli eziyingozi kubafundi. Akuqashwe onogada, othisha baqeqeshelwe ukukwazi ukubhekana nezinguquko ezithinta ubuchwepheshe, kubhalwe izivivinyo njalo ngekota ukuze sizihlole siyizwe ukuthi siyakwazi ukuncintisana namanye amazwe,” kusho uNksz Marchesi. UMnuz Senzo Mchunu, ilungu lesigungu esiphezulu se-ANC, owayenguNdunankulu noNgqongqoshe wezeMfundo KwaZulu-Natal, uthe kuningi inhlangano yakhe esikwenzile ukuphucula ezemfundo. Ubalule uhlelo lokudla ezikoleni, izinguquko ohlelweni lokufunda nokufundisa, ukuhlanganiswa kweminyango yezemfundo njengoba phambilini yayiminingi kodwa manje usuwodwa njengezinye zezinto ezenziwe nguKhongolose. “Kunemfundo yamahhala emanyuvesi, sakhe namanyuvesi amasha satshala nemali enkulu esikhwameni esisiza izitshudeni ngemali yokufunda.”