Isolezwe lithole izikhalo kwabebelaliswe ezibhedlela zaKwaZulu-Natal, ababengazi ukuthi bayoficwa usuku lokuvota bengaphakathi. UMnuz Siboniso Makhanya (34) waseMlaza, uthe ngeke siphole isilonda sokuthi akavotanga ekubeni abhalisa. UMakhanya, olaliswe esibhedlela ePrince Mshiyeni ngenxa yokulimala, uthe uyaqala ukungavoti okhethweni. Wangena esibhedlela ngo-Ephreli 28 ngenxa yokulimala emlenzeni engazi ukuthi kuyoshaya ukhetho esengaphakathi. “Bengicabanga ukuthi zikhona izinhlelo zokubhekelela abalaliswe ezibhedlela. Angizihlelelanga ukuthi ngibe sesibhedlela ngosuku lokhetho, kwaba yibhadi lami nje,” ezikhalela. Uthe ibingekho nendlela yokuthi acele incwadi yokuphuma esibhedlela ayovota aphinde abuyele khona. Uveze ukuthi walimala kanzima emlenzeni futhi ubesanda kuhlinzwa. “Umlenze wami wahlakazeka, angikwazi ngisho ukuzihambela. Cabanga ngoba bekuwukhetho lukazwelonke, bengingavota kunoma yisiphi isikhungo esiseduze ukube bekuhambeka. Kuyacaca ukuthi silahliwe thina ngoba akwenziwanga zinhlelo zokuthi sivote,” kusho uMakhanya UMnuz Sipho Makhanya (25), waseLamontville eThekwini, ulaliswe esibhedlela eClairwood. Uthe walimala ngoFebhuwari wangeniswa esibhedlela. Kumanje uhamba ngesihlalo esinamasondo futhi akazi ukuthi uyophuma nini esibhedlela. Naye uyaqala ukungavoti okhethweni athe uzizwa ephucwe ilungelo lakhe ngokungavoti. “Ngiyaqala ukungavoti ngendlela engikukhathalela ngayo. Kubi lokhu okwenziwa yi-IEC ngoba kumele ngabe iyathumela abazobheka abalele ezibhedlela. Siyazi ngokubhalisa kwabafuna ukuvotiswa emakhaya kodwa ngangingazi ukuthi ngizolala esibhedlela,” kuchaza yena. Uthe okumphatha kabi wukuthi abasemajele bayanakwa ngoba bavakasheliwe bayovotiswa. Unxuse ukuthi ikhomishini yokhetho ilubheke lolu daba ukuze kungenzeki okufanayo ngokhetho oluzayo. “Kubi ngoba sesiyakhala nje ukhetho seludlulile singalitholanga ilungelo lokuvota,” kusho yena. NgoMsombuluko nangoLwesibili babalelwe ku-700 000 abavote kuzwelonke abebebhalisele ukuvota okuyisipesheli ngenxa yobuthaka. Abangeniswe ezibhedlela bebengeyona ingxenye yalolu hlelo. Okhulumela ikhomishini yokhetho esifundazweni, uMnuz Thabani Ngwira, uthe ngebhadi akukho okungenziwa ngabalaliswe ezibhedlela emuva kokubhalisela amavoti ayisipesheli. Uthe awukho umthetho ovumela ikhomishini ukuthi ibhekele izimo eziphuthumayo.