SEKUBOSHWE abantu abangu-20 baKwaZulu-Natal abasolwa ngokuvota kabili okhethweni obelubanjwe iNingizimu Afrika yonke ngoLwesithathu. Lesi sibalo siqinisekiswe ibamba likaKhomishana we-IEC KwaZulu-Natal uNkk Ntombifuthi Masinga esithangamini sabezindaba eThekwini namhlanje ekuseni. Uthe abantu abangu-17 baboshwe eDanhauser, ababili baboshwa eHluhluwe kwathi oyedwa waboshwa ePort Sheptone. Ababoshiwe basolwa ngokuphula imigomo yeKhomishini yezokhetho i-Independent Electoral Commission (IEC) ngokuvota kabili okhethweni. Kunezinsolo zokuthi baqale bavota ezikhungweni ezithile babe sebecisha u-inki eminweni babuye bayovota kwezinye izikhungu njengoba abantu bebevumelekile ukuthi bangavota kunoma isiphi isikhungo sokuvota esifundazweni.  Ekhuluma nabezindaba uMnuz Mawethu Mosery, oyisikhulu se-IEC esifundazweni uveze ukuthi abasolwa baboshwe ngemuva kokuthi abasebenzi be-IEC behlabe umkhosi. Uthe lapho abekade besola khona umkhonyovu abasebenzi be-IEC bebebikela amaphoyisa. Uqhube wathi bebengakulindele ukuthi kungaba nabantu abangazama ukwenza umkhonyovu wokuvota kabili. Lesi sigameko usichaze njengesibe isifundo kubona ukuthi baqhamuke namasu amasha okuqinisekisa ukuthi isigameko esifana nalesi asiphinde senzeke. 