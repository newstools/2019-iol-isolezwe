ILUNGU le-EFF ePhalamende uMnuz Nazier Paulsen uzalelwe yinja endlini njengoba kulindeleke ukuthi avele eNkantolo yeMantshi yesiFunda eCape Town ebhekene necala lokweba ilaptop yeShayamthetho sesifundazwe. UPaulsen wesula njengelungu leSishayamthetho eseya ePhalamende wahamba nelaptop ayeyithole khona njengoba onke amalungu ayewamukeliswa. UPaulsen wagweva nayo ilaptop ngisho engaselona ilungu leSishayamthetho nokusolakala ukuthi yikho okumhoshele amanzi ngomsele. Kuthiwa uze wayibuyisa ngonyaka odlule kwasho ukuthi usesindwe yizinyawo ngoba icala lase livuliwe sesithathiwe nesinqumo sokuba ashushiswe. ISishayamthetho kuthiwa sacela abakwasidlodlo ukuba baluphenye udaba lwelaptop ngoba base bebona ilokhu ingabuyiswa. Kuthiwa ngesikhathi ibuya ilaptop kuvele ukuthi konke besekucinyiwe kuyona wafaka into ethandwa uyena. Isikhala sikaPaulsen sathathwa uMnuz Bernard Joseph. 