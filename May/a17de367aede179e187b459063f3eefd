Leli cala lifakwe enkantolo yi-Organisation Undoing Tax Abuse (Outa) njengoba yayifuna kushushiwe abaqondisi be-Aurora oMnuz Khulubuse Zuma ongumshana kalowo owayengumengameli wezwe uMnuz Jacob Zuma, uZondwa Mandela ongumzukulu wowayengumengameli wokuqala wentando yabantu eNingizimu Afrika uDkt Nelson Mandela, uThulani Ngubane noRaja Zinal Alam Shah owusomabhizinisi waseMalaysia. Izolo uKhulubuze, Zondwa noNgubane babingelele imantshi eNkantolo yaseSprings ngecala lokungcolisa amanzi. UMnuz Yamkela Ntola obhekelele ezeMvelo kwi-Outa, uthe bebekulindele ukuthi leli cala lihlehliswe kodwa balindele ukuthi abamangalelwa bajeziswe ngezenzo zabo. “Siyabonga ukuthi uphiko lwezokushushisa lugcine luluthathile lolu daba emuva kweminyaka eyisikhombisa silindile. I-Aurora yayiphethe imayini yaseGrootvlei, eSprings kusukela ngo-Okthoba 15 ka-2009 kuze kube wuMeyi 26 ka-2011. Le mayini yegolide yaguqa ngamadolo ngenxa yokuthi yokungaphathwa ngendlela kwemali kuyo. Kwaphinde kwangcoliswa amanzi ngoba lwalungekho ohlelo olucacile ngawo. Kwakuxhashazwa nabantu. Bese sizimisele nokuthi siyishushise eceleni i-Aurora ngaphambi kokuxoxisana neNPA ngo-2017,” kusho u-Adv Stafanie Fick obhekelele ezomthetho kwi-Outa.