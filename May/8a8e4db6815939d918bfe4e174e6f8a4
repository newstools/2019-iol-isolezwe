UDkt Khenani Makhoba waseMlaza obefundisa isiZulu e-University of Zululand (oNgoye) uchazwe njengomuntu obekukhonzile ukuhlekisa noma wubani abehlangana naye. Ubekhonze nokufundisa, ubeze afundise nabafundisi enkonzweni. Lokhu kuvele enkonzweni yakhe yesikhumbuzo ebisesontweni i-United Congregational Church of Southern Africa (UCCSA), eMbumbulu, izolo. UDkt Makhoba obenengosi abeyibhala kwiSolezwe ethi Inkundla Yokucobelelana Nobugugu ushone ngokuzuma ngesonto eledlule emuva kokuthweswa iziqu zobuDokotela olimini lwesiZulu. UMengameli Sibusiso Shezi webandla iJerusalem Christian Church (JCC) uthe uMakhoba ubekukhonze kakhulu ukufundisa kangangokuthi waze wagcotshwa ukuthi afundise abefundisi bebandla ayekhonza kulo ngaphambi kokuthi abe yilungu le-UCCSA. “Ubengumuntu obenobuholi futhi ekwazi ukukhuthaza abantu. Ubekwazi ukukhuthaza abefundisi abasanda kuqala ezikhundleni. Size samgcoba ukuthi abafundise,” kusho uShezi. Izihlobo zakhe nalabo abesebenzisana naye bathe balahlekelwe kakhulu ngokudlula kwakhe emhlabeni. UMnuz Mziwenkani Mshengu, we-Oxford University Press (OUP) uthe uMakhoba ngomunye wababhali abaphakamise igama le-OUP. Enye yezincwadi azibhalile zikhishwe yi-OUP. Incwadi Uju Lwezizukulwane ifundwa ezikoleni ka-matric futhi ayinayo incwadi eyibangisayo. Uthe balahlekelwe kakhulu ngoba uMakhoba ushone kunomunye futhi umbhali oshone ngesikhathi esifanayo, okulindeleke ukuthi naye afihlwe ngoMgqibelo. Umndeni kaMakhoba uthole ngoLwesithathu oludlule ngokushona kwakhe emqashweni oseduze kwenyuvesi. Uzofihlwa ngoMgqibelo. Inkonzo yakhe yomngcwabo izoba e-UCCSA Esangweni leZulu, Kwa-AA eMlaza ngehora lesishiyagalolunye ekuseni.