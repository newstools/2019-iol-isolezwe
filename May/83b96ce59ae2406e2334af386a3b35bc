Into okufanele yenzeke ukuthi abantu bamukele ukudla abaphakelwa kona, bangafuni ukudla kahle sengathi umcimbi wokubusa ohleliwe. Lo mkhuba wokudla amasaladi nokudla okuphambili sengathi umcimbi, kudekwe amatafula, iyona into okufanele iphele. Ngithi manje kufanele kushaywe umthetho wokuthi uma kunesifo kuphekwe ukudla okufanayo yonke imizi ukuze iphele le nto yokubukisa, kudekwe amatafula sengathi umcimbi wokujabula. Umuntu ongenayo imali yokudeka amatafula, engaphekile ukudla okusezingeni, abantu bavele babuye emathuneni bageze izandla ubabone bephuma ngesango, behamba ngoba akudekiwe amatafula. Ngike ngabona komunye umuzi kushone umama wakhona; sihamba nabazalwane siyothandaza khona ngoba lo mama besikhonza naye. Kuthe uma seyiphelile inkonzo senzelwa itiye nezinkwa abanye abazalwane abazange baliphuze itiye. Le nto yaba buhlungu kakhulu ngoba wabona ukuthi babalekela izinkwa, ukube kwaku amakhekhe ngabe badla. Kufanele ikhulunywe le ndaba yokudla; akube nohlobo lokudla oluzophekwa uma kunesifo, kushaywe umthetho ngoba asinayo sonke imali yokudeka amatafula uma kushoniwe, isifo wumcimbi ongahlelelwa.  Edmund Ngcobo