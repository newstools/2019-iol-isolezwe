UNksz Ndimande uthe akasazi ukuthi kumele enzenjani njengoba umnyango umchitha futhi umsabisa ngokumbopha, ubuza ukuthi kungani engazazi lezi zingane ezingaphansi kwenombolo kamazisi wakhe kulo mnyango. “Uma ngithi ngishayela ezami izingane kuthiwa ngeke ngikwazi ngoba lezi zingane ezingaphansi kwegama lami, zicishe zilingane nalezi engisuke ngithi ngiyazifaka,” kusho uNksz Ndimande. Uthe njengamanje indodana yakhe eneminyaka ewu-13 ayikwazi ngisho ukuyobhalisela isikole samabanga aphansi ngenxa yale nkinga. Kunzima nokuyibhalisela isibonelelo sikahulumeni. UNksz Ndimande uthe uqale ukugqigqa emahhovisi oMnyango wezaseKhaya aseMngeni, eThekwini, kusukela ngo-2006. Uthi lezi zipoki ziqale ukuvela ekade eyoshaya umazisi ngo-2005. “Le nkinga iyangicindezela kakhulu ngoba manje umntwana wami useneminyaka engu-13 engenaso isitifiketi sokuzalwa. Ngahamba ngayobhalisela umazisi kodwa wagcina ungafikanga, okwadlula iminyaka ngagcina sengiphoqeleka ukuthi ngibhalisele omunye. Lo wesibili wafika usuthi nginezingane ezimbili kodwa angizazi lezo zingane,” kuchaza uNksz Ndimande. Ubika ukuthi indodana yakhe eyazalwa ngonyaka ka-2006 wagcina engakwazanga ukuyibhalisela isitifiketi sokuzalwa ngenxa yokuthi iminyaka yayo ayihambisani nale ekuthiwa ngeyakhe, yona okubikwa ukuthi yazalwa ngo-2005. “Mina nginezingane ezintathu ezazalwa ngo-2006, 2010 no-2018. Lezi ezimbili angizazi nhlobo” kusho uNksz Ndimande. Uthi wabuyela eMnyangweni wezaseKhaya lapho bafika bathi kuzodinga akhokhe ukuze zikhishwe lezingane egameni lakhe. Uthe wakhokha kodwa kuze kube yimanje akukaze kulungiswe. “Sengilwe kakhulu. Ngagcina sengixabana nabo esikhungweni eMngeni ngoba ngingaqondi ukuthi kungani ingalungiswa le ndaba. Njalo bangitshela ukuthi udaba lusadingidwa ePitoli. Ekugcineni bangitshela ukuthi bazongibopha ngoba kusho ukuthi lezi zingane engingazazi yizipoki zami.” Okhulumela uMnyango wezaseKhaya eKZN, uMnuz Cyril Mncwabe, uthe lolu daba lusazophenywa. “Umnyango usazoluphenya udaba. Kuzodinga sisebenzisane nenhlangano iSouth African Social Security Agency (SASSA) ukuze sibheke nokuthi awukho yini umkhonyovu oke wenzeka ngalezi zingane ezimbili,” kuchaza uMncwabe. UNksz Ndimande uthe okubaluleke kakhulu kuyena ukuthi akwazi ukufaka umntwana wakhe esikoleni aphinde akwazi nokumholela nemali yesibonelelo sikahulumeni.