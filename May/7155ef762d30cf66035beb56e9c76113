UWelcome waboshwa ngemuva kokunyamalala kwemali enguR8 million yamaciko amadala ayithola eMnyangweni wezamaCiko namaSiko kuzwelonke, ngenjongo yokusiza intsha efuna ukuthuthuka emikhakheni ehlukene, neyayizobaholela uma benze lo msebenzi. Le mali, uWelcome, kuvela ukuthi wayeyithatha kancane kancane ku-akhawunti eyayivuliwe. Ummeli kaWelcome, uBenito Mangolele, uthe izolo lize lashona imali ingakakhokhwa. “Okwamanje usavalelwe, akakaphumi ejele ngenxa yokuthi imali ayiphelele. Imali esekhona okwamanje uR131 000 ophume kumasheya akhe adayisiwe. Imali eshodayo uR69 000 kuphela nesesilinde ukuthi ukhokhwe ukuze akwazi ukukhululeka aye ekhaya,” kuchaza uMangolele. Uthe uWelcome uzohamba aye emzini wakhe kodwa okuhlala kuwo udadewabo oseMlaza. “Inkantolo imyalele ukuthi abike njalo ngoMsombuluko esiteshini samaphoyisa eDurban Central, okunye okumele akwenze ukuthi iPassport yakhe kumele ayinikeze amaphoyisa futhi njengoba kusaqhubeka icala, kumele angalokothi ahambele kwelinye izwe,” kuchaza ummeli. Le mali yaqala ukunyamalala ngoSepthemba ngonyaka odlule nokwathi ekuqaleni kwalo nyaka uSihlalo wale nhlangano, uLetta Mbulu, wabona ukuthi kukhona okungahambi kahle esikhwameni sabo.