Abantu abakhale ngabo kakhulu nguNkk Nomagugu Simelane-Zulu onguNgqongqoshe wezeMpilo, Mnuz Kwazi Mshengu okhethwe onguNgqongqoshe wezeMfundo noMnuz Sipho Hlomuka onguNgqongqoshe wezokuBusa ngokuBambisana neziNdaba zoMdabu. UNobhala-jikelele we-IFP ohola leli qembu esiShayamthetho KwaZulu-Natal, uMnuz Velenkosini Hlabisa, uthe babona ukuthi uZikalala uzoba nomqansa ikakhulukazi njengoba eminyangweni emithathu emikhulu kukhethwe abantu abangenaso isipiliyoni. “EMnyangweni wezeMfundo uMhlonishwa uMshengu ulwazi, amava akhe neziqu zemfundo anazo ngeke kumsize ukubhekana nezinkinga ezibhekene nezemfundo kulesi sifundazwe nasezweni lakithi, okufanayo futhi naseMnywangweni wezeMpilo. UMhlonishwa uSimelane-Zulu ungumholi okhombisa ukuthi unekusasa eqenjini lika-ANC kodwa umnyango akhonjwe kuwona ubudinga umuntu onolwazi olunzulu ngezempilo, umuntu ongudokotela ozokwazi ukuba nezwi nomthetho uma ekhuluma nodokotela nabahlengikazi nokuqonda izinkinga ezibhekene nomnyango. Sibabonile odokotela abaningi abebephethe le minyango ukuthi bebenobunzima ukusombulula izinkinga zomnyango kodwa into abebefike babe bahle kuyo bebeluqonda ulimi olusebenza kulo mnyango. EMnyangweni wezokuBusa ngokuBambisana uMhlonishwa uHlomuka unikezwe umnyango onezingqinamba ezinkulu njengoba sibona imibhikisho isifundazwe sonke ikakhulukazi emikhandlwini ephethwe yi-ANC. Ulwazi lwakhe sinakho ukulungabaza ukuthi uzokwazi yini ukubhekana ngqo nalezi zinkinga ezikhona kodwa ngale kwalokho sibona ukuthi abanye ongqongqoshe abaqokiwe bazokwazi ukuyisa isifundazwe sethu phambili,” kusho uHlabisa. Omele iNFP esiShayamthetho, uMnuz Vikizitha Mlotshwa, naye uhambe emazwini kaHlabisa wathi bayakhala ngokufakwa kukaMshengu kwezemfundo noNkk Simelane-Zulu kwezempilo. “UMshengu uzofike ashaywe yisipiliyoni kanti usisi uNomagugu uzoba nenkinga yokuthi ngeke awuqonde kahle umnyango afakwe kuwona ngoba akanalo ulwazi lwezempilo, unolwazi lwezomthetho njengoba ewummeli,” kusho uMlotshwa. Kodwa uNobhala we-ANCYL KwaZulu-Natal, uMnuz Thanduxolo Sabelo, umvikele uMshengu wathi uzofike enze umehluko omkhulu kwezeMfundo. “UMshengu unamava futhi ungomunye wongqongqoshe abafunde kakhulu uzokwenza isiqiniseko sokuthi izinga lokuphasa ku-matric liyanyuka. Sikholwa wukuthi abantu abasha abakhethiwe bazofike benze umehluko omkhulu ngoba futhi banomdlandla,” kusho uSabelo. Naba abanye ongqonqqoshe abaqokelwe eminyangweni ehlukene. KwezoLimo-Nkk Bongi Sithole-Moloi EzobuCiko namaSiko-Nksz Hlengiwe Mavimbela Ezokuthuthukiswa koMnotho nezokuVakasha-Nkk Nomusa Dube-Ncube EzeziMali-Mnuz Ravi Pillay EzemiSebenzi yoMphakathi nokuHlaliswa kwabantu-Nkk Peggy Nkonyeni EzokuThutha nokuPhepha- Mnuz Mxolisi Kaunda EzokuThuthukiswa koMphakathi-Nkk Nonhlanhla Khoza.