INFP ithole izihlalo ezintathu sezizonke. Ezimbili ePhalamende likazwelonke nesisodwa esiShayamthetho saKwaZulu-Natal. EPhalamende likazwelonke iqembu kulindeleke ukuthi lithume uMengameli walo, uNkk Zanele Magwaza-Msibi ohleli endaweni yokuqala ohlwini lukazwelonke noMnuz Mzwakhe Sibisi ohleli endaweni yokuqala ohlwini lwamagama abantu abasuka KwaZulu-Natal. EsiShayamthetho saKwaZulu-Natal iqembu kumele ngabe lithuma uMnuz Vikizitha Mlotshwa ohleli endaweni yokuqala ohlwini lwesifundazwe. Kodwa Isolezwe lithole ukuthi amanye amalungu esigungu esiphezulu afuna ukuthi ahoxiswe uMlotshwa, kufakwe uNkk Happy Khuzwayo ohleli endaweni yesibili ohlwini lwesifundazwe. Leli phephandaba liphinde lahabula ukuthi kukhona abaholi beqembu abangayizwa indaba yokuthi uNkk Magwaza-Msibi abuyele ePhalamende ngoba bekhala ngokuthi akakalulami kahle. NgoLwesibili kuthiwa isigungu esiphezulu sibe nomhlangano odonse isikhathi eside lapho bekudingidwa izindaba eziningi, okubalwa nolwezihlalo zabaya ePhalamende. Ilungu lesigungu esiphezulu, uMnuz Bhungu Gwala, lithe kulele kuyena uNkk Magwaza-Msibi ukuthi anqume ukuthi uyabuyela yini noma cha ePhalamende. “Isigungu esiphezulu asikwazi ukuthatha isinqumo ngomengameli ngoba noma yisiphi isinqumo esizosithatha singahumusheka kabi emphakathini,” kusho uGwala. Uthe kungenzeka ukuthi umengameli uyawudinga umholo wasePhalamende, ukuze umsize njengoba egula. “Okunye umengameli simthatha njengomuntu ophila nokukhubazeka. Uma simkhipha esikhundleni kungaba sengathi futhi uyacwaswa ngoba engaphilile kahle,’’ kusho uGwala. Okhulumela iNFP kuzwelonke, uMnuz Simo Mkhwanazi ukuqinisekisile izolo ukuthi uNkk Magwaza-Msibi noSibisi yibona abaya ePhalamende likazwelonke. “UMengameli uyakwazi ukusebenza futhi uyaphila. Sike sibe nemihlangano naye usuku lonke, angabi nankinga,” kusho uMkhwanazi. Uthe mayelana nodaba lwaseKZN kunezingxoxo eziqhubekayo ngokuthi kube nezinguquko. “Ikhona into ethi uMlotshwa kumele ahoxiswe, kuthunywe omunye umuntu,” kusho uMkhwanazi. Wengeze ngokuthi ngeke akwazi ukusho ukuthi ngubani ongafakwa uma kwenzeka ekhishwa uMlotshwa. Ngakolunye uhlangothi, omunye umholi weqembu okhulume neSolezwe kodwa wacela ukuthi angadalulwa, uthe bayafisa ukuthi uNkk Magwaza-Msibi ahoxiswe ngoba akaphilile. “Sinezihlalo ezincane kulokhu. Kungaba kuhle sithume abantu abazokwazi ukuthi balisebenzele iqembu futhi abaqinile,” kusho leli lungu. Lithe iqembu lizodonsa kanzima ePhalamende likazwelonke njengoba noSibisi oyosebenza noNkk Magwaza-Msibi engenawo amava. “Kungcono ukuba kufakwe uMnuz Emam Shaik Munzur onamava, obevele ekhona ePhalamende phambilini ngoba vele uhleli endaweni yesibili uhlwini lukazwelonke, ulandela umengameli,” kusho leli lungu. Esithangamini nabezindaba izolo, uMlotshwa uthe bajabule ngezihlalo ezintathu abazitholile uma bebheka ukuthi iqembu lisuka kuphi. “Lezi zihlalo zikhombisa ukuthi iNFP isaphila. Sizosebenzisa lo mphumela ukulungiselela ukhetho luka-2011,” kusho uMlotshwa. UMlotshwa akazange aphumele obala, aveze ukuthi ngubani ozomela iqembu esifundazweni.