UMENGAMELI Cyril Ramaphosa usememezele ongqongqoshe abasha abazophatha iminyango kuhulumeni kuleli. URamaphosa umemezele ukuthi uMnuz David Mabuza uzoqhubeka njengePhini likaMengameli. UMnuz Tito Mboweni ubuyiselwe esikhundleni sakhe njengongongqoshe weziMali, ngokunjalo noMnuz Pravin Gordhan kwesobungqongqoshe emnyangweni wamaBhizinisi kaHulumeni. UMnuz Fikile Mbalula ushaya ibuya kwikhabhinethe njengongqongqoshe emnyangweni wezokuThutha. UNkk Bathabile Dlamini, obebalwa nabaholi be-ANC abanogcobho, akabonwanga nangokhalo kwikhabhinethe kaRamaphosa. Ngesikhathi ememezela ikhabhinethe uRamaphosa uthe banqume ukunciphisa iminyango kaHulumeni ibe ngu-28, isuke ku-36. U-50% wekhabhinethe entsha abantu besifazane. URamaphosa uthe bafuna ukukhuculula iminyango baqede nokulawulwa koMbuso yidlanzana ngekhabhinethe entsha. 