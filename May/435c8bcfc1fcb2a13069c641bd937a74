SEKUQUBUKE umbango ngozokwamukela indondo yeLifetime Achievement Award yomrepha ongasekho uJabulani “HHP” Tsambo emcimbini wamaSouth African Music Awards (Sama) ozoba seSun City, eNorth West, ngempelasonto ezayo. Lokhu kulandela ukuthi umfelokazi wakhe, uLerato Sengadi, eveze kwelinye lamaphephandaba esiNgisi kuleli sonto ukuthi ukubheke ngabomvu ukwamukela le ndondo. Ubhale emakhasini akhe ezinkundleni zokuxhumana ukuthi uyaziqhenya ngomuntu wakhe ongumrepha wokuqala ukuklonyeliswa ngale ndondo. Kepha umngani kaHHP ayebambisene naye ebhizinisini iLekoko Entertainment, uSeabelo Modibe waseBotswana, ushaya phansi ngonyawo ngokuthi le ndondo yamukelwe uLerato. Ugxeke abahleli bamaSama ngokugijimela ukumema uLerato kulo mcimbi ngaphambi kokubathinta benomndeni kaHHP. Uthe akazi ukuthi uLerato uzokwamukela le ndondo ngaliphi ngoba akasiye unkosikazi kaHHP. “Umndeni kaHHP kumanje usafake isicelo sokudlulisela phambili isinqumo senkantolo eyanquma ukuthi uLerato ungunkosikazi kaHHP. UHHP ushone sebehlukene noLerato. Wangishayela ucingo ezinyangeni ezimbalwa ngaphambi kokuthi ashone engazisa ngokuhlukana kwabo,” kusho uSeabelo. Uthe uHHP wabiza umhlangano owawuhlanganisa umndeni wakhe nokaLerato emzini ka-anti wakhe eDiepkloof ebazisa ngokuhlukana kwabo. FUNDA: ‘Lashaya eceleni ijaji koluka HHP noLerato’ - Isazi somthetho Umndeni kaHHP uthe usamile ekutheni uLerato akayena umkaHHP njengoba wagcina ngokulotsholwa, aligcinwanga usiko lokumamukela emndenini. Ngokwakhe uthe udadewabo omncane kaHHP u-Ayanda Tsambo nguye okumele amukele le ndondo ehambisana nendodana kamufi uLeano ngoba abazali bakhe sebekhulile. Emasontweni ambalwa edlule uthe utholane phezulu noLerato bebanga umbiko wakhe wokuthi uzokhipha i-albhamu kaHHP athe wayehubhuza amanga ngoba nguye kuphela onelungelo lokwenza lokhu njengomuntu ayesebenzisana naye. Uqhube wathi akananxa noLerato kodwa ufuna akhulume iqiniso, ayeke ukugijimela amafa kaHHP. Ummeli womndeni kaHHP, uMnuz SJ Thema ukuqinisekile ukuthi umndeni udlulisele phambili isinqumo senkantolo esivuna uLerato. Uthe sebelinde ukunikezwa usuku abazofaka ngawo amaphepha enkantolo yokudluliswa kwamacala (Supreme Court of Appeal). Mayelana nodaba lwamaSama uthe umndeni ungathinta abahleli balo mcimbi ubazise ngokuthi awuhambisani nokuthi uLerato amukele indondo njengoba udaba lusaqhubeka enkantolo. Imizamo yokuthola ukuphawula kukaLerato igcine iphunzile njengoba izingcingo zakhe ebengazibambi.