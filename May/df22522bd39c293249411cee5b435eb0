Kunezindawo udoti ongakaqoqwa kuzo njengaseMayville, Bonella naKwaDabeka. UNkk Duduzile Buthelezi, waseBonela, uthe ngoLwesithathu bawukhipha udoti bezitshela ukuthi uzolandwa ngoba kwathiwa abasebenzi abebetelekile sebebuyele msebenzini kodwa namanje udoti usahleli emgwaqweni. “Lapha kunendawo lapho imoto kamasipala iwuthatha khona udoti ngoba ayimi umuzi nomuzi. Sonke siwubeka khona. Iphunga selivimbanisile, izingane zidlala eduze kwawo okungadala ingozi yokuthi zingenwe yizifo,” kusho uNkk Buthelezi. Ocwazi abamnyama abanodoti bahleli eduze kwamasango emizi yabantu abanye sebedabukile udoti ususaphazekile. UMnuz Senzo Shange waseMayville odayisa amagwinya, uthe izimpukane nephunga elibi likadoti limbalekisela amakhasimende. “Amanye amakhasimende aseze angibuza ukuthi ngithi awathenge kanjani kubhuza izimpukane kanje. Anginayo indlela yokulungisa lesi simo ngoba udoti ubekwa lapha eduze komjondolo engidayisela kuwo, imoto iwulanda khona. Sengike ngacabanga ukuthi ngivimbe ngamapulangwe ukuze ungafiki lapha uma izinja ziwuvula nakhona ngabona ukuthi ngeke kungisize ngalutho ngoba iphunga nezimpukane kuyangena.” UShange uthe ngoMgqibelo ikhona imoto efike yathatha udoti kodwa yawushiya obususakazeke phansi. Ikhansela laseBonela, uMnuz Warren Burnes, lithe izindawo ezinodoti obungakaqoqwa izolo kubalwa eBerea West, ngasemgwaqweni uM13 noPalmiet River kuze kuyogudla umgwaqo uN2. UMnuz Mandla Mbambo ikhansela laku-ward 20 KwaDabeka, lithe zikhona izindawo lapho udoti usaduve khona kodwa lathi akuwona wonke ama-ward ngoba kwezinye izindawo udoti ulandwa ngosonkontileka. Izindawo athe zithintekile yilezo udoti olandwa yimoto kamasipala. UMnuz Msawakhe Mayisela okhulumela uMasipala weTheku, uthe banethemba lokuthi kuzoshaya uLwesibili sewuqoqwe wonke udoti obungaqoqiwe ngenxa yesiteleka sabasebenzi. Uthe umasipala uqashe amaloli awu-17 (namahlanu avalela udoti ngaphakathi) abeqoqa udoti eChatsworth ngempelasonto. “Sizama ngakho konke okusemandleni ukuthi udoti uqoqwe wonke, sisebenzisa izinsiza kusebenza zethu nangaphezulu. Sixolisa kakhulu emphakathini ngalokhu okwenzekile,” kusho uMayisela.