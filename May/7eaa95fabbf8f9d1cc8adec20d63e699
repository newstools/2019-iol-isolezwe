UZWA kusuke umthwalo emahlombe umfundi waseDurban University of Technology (DUT) owenze ezibukwayo kulesi sikhungo semfundo ephakeme edabula odistinction abawu-21. UNksz Cayle Sanelisiwe Mboto (22) wasePhoenix eThekwini, kuleli sonto uthweswe ngeziqu zeDiploma ezifundweni zePublic Relations neMedia Management eDUT eseMgungundlovu. USanelisiwe, Isolezwe elike labhala ngaye ngo-2017 ngesikhathi ethola umfundaze wokuyofunda eGermany, uthole iziqu ngo-cum laude kulandela ukushaya into ecokeme kuzo zonke izifundo zakhe selokhu angena kule nyuvesi. Engxoxweni neSolezwe, lo mfundi uthe uzizwa ekhululekile emoyeni ngoba kwakuhlezi kuyiphupho lakhe ukuphumelela ezifundweni zakhe. “Ngizizwa ngijabule kakhulu, ngathi kukhona umthwalo osukile emahlombe ami ngoba bengizizwa ngizikweleta iziqu nokuthi ngiphase kahle. Njengabantu, kunezinto esizibekela zona empilweni esifuna ukuzizuza. Uma usuqala uzizuza lezo zinto kancane kancane uyaqala ukukhululeka ngoba kukunikeza ithemba lokuthi izinto seziyaqala ukukulungela, kunenqubekela phambili. Kusho lukhulu lokhu kimi ngoba kusho ukuthi kukhona esengikuzuzile empilweni yami,” kuchaza yena. FUNDA: Ukuzikhandla kumnike ithuba lokuyofunda eGermany USanelisiwe uthe obekumgqugquzela kakhulu ukuthi asebenze ngokuzikhandla ukuthi ubefuna ukukhombisa abafowabo nodadewabo ukuthi abenzanga iphutha ngokumkhulisa kulandela ukushonelwa abazali. Uthe ukuphasa kwakhe ngamalengiso iyona ndlela abefisa ukubabonga ngayo ngokumkhulisa kusukela esemncane. “Iqiniso ukuthi uma nishonelwa abazali nibancane, nonke kuba nzima ukuthi kube khona okuzoba nguye ozoninakekela, ngoba niyizingane nonke. Odadewethu nabafowethu bengifuna ukubabonga ngokungikhulisa ngokuncane abebenakho. Bebeqinisekisa ukuthi ngilala ngidlile nokuthi ngiyayithola imfundo. Bengifuna ukubabonga ngokubakhombisa ukuthi ngibonga angiphezi ngabangenzela khona,” usho kanje. Ngaphandle kokushonelwa abazali, uSanelisiwe uthi indlela ebibheke kwiDiploma ye-cum laude ibingekho lula neze. Uthe enza u-matric wafisa ukwenza izifundo zobuntatheli kodwa kwabhuntsha lokho ethola ukuthi akenzanga kahle esifundweni seMaths, kwashabalalisa amathuba akhe okuyongena eRhodes University lapho ayesethole khona isikhala. Umndeni wakhe wamcebisa ngokuthi ayiphinde iMaths azame ukukhuphula amamaki ayo e-Icesa kodwa nakhona wabhajwa ephinda eyifeyila. Lokho kwamphoqa ukuthi athole umsebenzi ukuze aqongelele imali yokubhalisa esikoleni enze ezinye izifundo hhayi ezobuntatheli. “Angiqalanga manje ukusebenza ngokuzikhandla. Ngiqale enyakeni wami wokuqala kwaze kwaba ngiyaqeda. Ngesikhathi bengithatha nje eDUT ngazitshela ukuthi ngifuna ucum laude, konke ebengikwenza bengisebenzela phezu kwaleli phupho,” kusho uSanelisiwe. Uthe kulabo abanephupho lokwenza kahle enyuvesi, kumele basebenze ngokuzikhandla bangasheshi ukulahlekelwa yithemba. “Iphupho akusho lutho ukuthi ulizuza nini, okubalulekile ukuthi uqhubeke usebenze ngokuzikhandla lokhu okufisayo kuzokwenzeka ngesikhathi sakho esihlelelwe wena.” Njengamanje uSanelisiwe uthe uthungatha umsebenzi kwiPublic Relations kodwa ngokuhamba kwesikhathi ufuna ukugxila kwezamabhizinisi ngoba unentshisekelo yokuvulela abantu boHlanga amathuba omsebenzi. - mcebo.mpungose@inl.co.za 