IMIBHIKISHO yezidingo beyithe chithi saka KwaZulu-Natal  ekuseni imiphakathi eyehlukene ithi ngeke ivote ingazitholanga izidingo zayo. EMgababa umphakathi wakhona uvale umgwaqo uN2 izimoto ezidlula kulo mgwaqo bezingakwazi  ukudlula. ELovu kushiswe ihhovisi lekhansela uMnuz Menzi Manqele  kwasha izinsiza kuvota ebezigcinwe kuleli hhovisi. KwaBester umphakathi wakhona ubuvale umgwaqo omkhulu oya eNtuzuma ukhala ngokungahlanzwa kwamathoyilethi akule ndawo, uhlakazwe ngamaphoyisa. EMzinto kudingeke ukuthi uNgqongqoshe wezokuHlaliswa KwaBantu uMnuz Ravi Pillay ayobhula umlilo umphakathi wakhona uthi akuqale kudingidwe udaba lwezindlu zemixhaso okade ukhuluma ngalo kodwa lungalungiswa.  ENjengabantu eGreytown umphakathi obuvale izikole ezintathu ebeziyizikhungo zokuvota iMakeni Primary, iMakhosonke High neNjengabantu Primary, ukhala ngokungalungiswa komgwaqo omkhulu kule ndawo. Ubuthi umasipala kade ukhuluma nawo ngalolu daba wazihlangula wathi kumele ulungiswe umnyango wezokuthutha kodwa wangazihlupha ngokuwubiza. Lomphakathi uhlakazwe ngamaphoyisa kwayima kuqala ukuvota. NaseCato Crest ekuseni abebebhikisha bavale umgwaqo uMary Thiphe bashaya izimoto zeMetro Police ngamatshe. Sekunezinyanga abahlali basemjondolo kule ndawo bebhekene ngeziqu zamehlo namaphoyisa eMetro njengoba kubangwa umhlaba kamasipala kulendawo.