UShivambu utshele abezindaba izolo ukuthi imiyalelo ka-Adv Mkhwebane kufanele ilandelwe futhi umbiko wakhe ngoGordhan ushaya emhlolweni. “Sigqugquzela abantu baseNingizimu Afrika ukuthi bavikele ihhovisi loMvikeli woMphakathi elihlaselwa wuGordhan. Phela uGordhan wanika umngani wakhe * -Ivan Pillay impesheni kungakafiki isikhathi sokuthi ayompesha. Kuyacaca ukuthi akayilandelanga imithetho eqondile elandelwa uma umuntu ethatha umhlalaphansi,” kusho uShivambu. U-Adv Mkhwebane ucele uMengameli Cyril Ramaphosa ukuthi athathele uGordhan izinyathelo ngokuphula uMthethosisekelo. UGordhan uwudlulisile umbiko kaMkhwebane ekhala ngokuthi awukho semthethweni futhi awukhulumi iqiniso ngoba wayilandela yonke imithetho ngesikhathi egunyaza uPillay ukuthi athathe umhlalaphansi. IBlack First Land First nayo ithe abantu abaseke ihhovisi likaMkhwebane. NoNobhala Jikelele weSouth African Ferederation of Trade Unions (Saftu), uMnuz Zwelinzima Vavi, nezinye izinhlangano basho okufanayo. UVavi uthe izinqumo zehhovisi loMvikeli woMphakathi kufanele zihlonishwe kuthi labo abangenelisekile ngazo bazidlulisele enkantolo enkulu.