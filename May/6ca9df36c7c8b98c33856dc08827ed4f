KUSHONE umuntu oyedwa kwalimala abangu-22 ngesikhathi kugingqika iloli eWartburg izolo. Kuthiwa leli loli belihamba emgwaqweni uR614 ngaphandle kwaseWartburg ngezikhathi zasekuseni ngesikhathi ligingqika. Okhulumela abezimo eziphuthumayo, uMnuz Russel Meiring, uthe abezimo eziphuthumayo bafike endaweni yesigameko emuva kwehora lesikhombisa bathola iloli lilele ngokhakhayi eceleni komgwaqo. “Abagibeli abebehleli ngemuva kweloli batholakale besaphazeke endaweni yesehlo. Abezimo eziphuthumayo bahlole zonke iziguli ebezikhona bathola ukuthi owesilisa oyedwa ubelimele kanzima futhi kubonakala ukuthi useshonile. Bekungekho ebesingamenzela kona njengoba kuqinisekisiwe ukuthi useshonile endaweni yesigameko,” kuchaza uMeiring. Uthe abanye ababandakanyeke kule ngozi abangu-22 balashelwe endaweni yesigameko. Ababili babo bebesesimeni esibucayi kwathi laba abangu-20 banemihuzukwana. Uthe iziguli ezimbili ezilimale kanzima zinikwe usizo lwezempilo, oyedwa wabo kudingeke ukuthi athathwe ngendiza enophephela emhlane aphuthunyiswe esibhedlela esizimele eMgungundlovu. Ezinye iziguli nazo ziphuthunyiswe ezibhedlela ezahlukene. 