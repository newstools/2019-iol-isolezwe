USATHUKA izanya uNqobani Gumede odume ngelikaDJ Amenisto emsakazweni Ukhozi FM, ngemuva kokusinda ngokulambisa esigamekweni sokudunwa kwemoto ne-sound system, esimehlele eManguzi ngoMgqibelo owedlule. U-Amenisto, owazakhela udumo ngenoni lengoma kaDJ Tira elithi Imihlola KaJames nelikaDJ Bongz elithi Kubuhlungu, ubeqashwe komunye umcimbi kanti uzodunwa imoto nezinsimbi zomculo ngabalisa abangaziwa ebebemkhombe ngesibhamu. Okhulumela amaphoyisa KwaZulu-Natal, uLieutenant Colonel Thulani Zwane, usiqinisekisile lesi sigameko. “Ummangali ubesendaweni yaseScabazini, eManguzi ngoMeyi 18, 2019 ngebo-8 ebusuku ngesikhathi edunwa imoto ngamadoda amathathu abehlome eyizingovolo. “Icala lokuduna livulwe esiteshini saseManguzi ukuze kwenziwe uphenyo,” kusho uZwane. Echaza * -Amenisto, obuye adlale ntambama ohlelweni lukaMroza noMzokoloko emsakazweni Ukhozi FM, uthe ngemuva kwalesi sehlakalo yena nabasizi bakhe balaxazwe ehlathini nokubaphoqe ukuba balubhade ngonyawo ibanga elingu-10km ukuze bathole usizo esiteshini samaphoyisa. “Ngathola isimemo endodeni eyazibiza ngoMnuz Tembe. Lo Tembe wangicela ukuba ngimthumele imininingwane yokuthi ngingabiza malini nge-sound system neminye imininingwane ngokudlala emshadweni oseManguzi ngoMgqibelo wangoMeyi 18. Wangifuna i-account yakwaFNB kuphela, ngenhlanhla enginayo.” Uthe wakhokhelwa ngokuphazima kweso imali yesibambiso ku-ATM waseFNB eManguzi. “Ngosuku lomcimbi ngamshayela ucingo uTembe ngicela anginikeze ikheli lapho umcimbi ukhona, wathi uzongitshela uma sengiseduze. Ngokuhamba kwesikhathi uTembe wabuye washintsha umqondo wathi angize e-Elephant Park futhi simshayele ucingo uma sesiseduze.” Uthe bagcina sebehlangana nowazibiza ngendodana kaTembe. Besahambe * -2km, uthe kwathushuka amadoda amabili amphuca ukhiye. “Kwathi kusenjalo kwaqhamuka amadoda amahlanu abehlome ngama-shortgun ngakwesokunxele namane ngakwesokudla. Asiphoqa ukuba siphume ngaphandle kwemoto.” Uthe babashiye ehlathini ngezithuba zabo-8 ebusuku lapho bebegadwe yindoda ehlomile kodwa bazokhululwa uma imoto seyeqe umngcele. “Baze basidedela sekuphele amahora amane.” Ngemuva kwalesi sehlakalo izinombolo zikaTembe nendodana yakhe bezingasasebenzi. U-Amenisto uphucwe iFord Ranger e-silver grey, i-sound system, iselula, laptop, amakhadi asebhange nomazisi.