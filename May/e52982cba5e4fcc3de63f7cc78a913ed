Le meya engeke idalulwe njengoba ingazange iboshwe, ithathwe ngamaphoyisa ngoLwesithathu yaphinde yadedelwa ukuze iyophendula imibuzo ngecala lokubulala. Emuva kokudedelwa ibe seyiqhubeka nemisebenzi yayo yayokwethula uhlelo lwentuthuko eMatimatolo izolo. UNksz Reneilwe Serero, okhulumela uNgqongqoshe wamaPhoyisa kuleli uMnuz Bheki Cele, uthe kunolwazi abebeludinga kule meya. “Le meya ithathwe ngoLwesithathu ukuze iyophendula eminye imibuzo ebizosiza ophenyweni olwenziwa amaphoyisa. Empeleni kunecala lokubulala eliphenywayo. Yingakho ithathiwe.” Lezi zindaba ziyishaqisile i-ANC njengoba izolo ibisalokhu inemibuzo ngokuthathwa kwalo mholi. Okhulumela i-ANC KwaZulu-Natal, uNkk Nomagugu Simelane-Zulu uthe: “Singakuqinisekisa ukuthi imeya ithathwe amaphoyisa. Nokho sisanemibuzo yokuthi kwenzenjani ngoba asisazi isizathu sokuthathwa kwayo. Sisalinde ukuthola lonke ulwazi ngalolu daba.” Okhulumela umasipala, uNksz Nompumelelo Phungula, uthe abazi lutho ngokushaqwa kweMeya amaphoyisa. Useyimeya yesikhombisa KwaZulu-Natal ukushaqwa ithimba lamaphoyisa aphenya ngokubulawa kosopolitiki. Kulezi zimeya ezinye zazo zisola itulo lezepolitiki njengoba zigcina ziveza ukuthi kusuke kungamanga ukuthi zike zathathwa kodwa ezinye kuzo zingaphandle ngebheyili. Phakathi kwazo kubalwa uMnuz Mluleki Ndobe waseHarry Gwala obenukwa ngokubulawa kukaMnuz Sindiso Magaqa we-ANCYL, kube uDkt Ntuthuko Mahlaba waseNewcastle onukwa ngokubulawa kukaMnuz Wandile Ngubeni we-ANCYL, uMnuz Vincent Madlala wase-Alfred Duma, eMnambithi onukwa ngokubulawa kukaSihlalo we-ANCWL oKhahlamba Region, uNkk Khanyisile Ngobese-Sibisi. Kuphinde kwaba iMeya yaseZululand, uMfu Thulasizwe Buthelezi nayo okuke kwasabalala amahlebezi okushaqwa yilo leli mthimba lamaphoyisa elibhekene nokubulawa kosopolitiki ukuba ayobuzwa ngokubulawa kukaMnuz Sbuyiselo Dlamini we-IFPYB kodwa yakuchitha lokhu.