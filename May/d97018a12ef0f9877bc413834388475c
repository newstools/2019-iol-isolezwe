UZikalala akazange ababale ondunankulu be-IFP wabala abe-ANC kuphela kusuka kuDkt Sibusiso Ndebele, Dkt Zweli Mkhize, Mnuz Senzo Mchunu noMnuz Willies Mchunu. Ubabale ngesikhathi ethula inkulumo yokwamukela ukuqokwa kwakhe njengondunankulu. Umholi we-IFP, uMnuz Velenkosini Hlabisa, uthe ngeke basebenzisane kahle ngoba umlando awushintsheki. Uthe undunankulu wokuqala kwaba nguDkt Frank Mdlalose, Dkt Ben Ngubane noDkt Lionel Mtshali, uZikalala angababalanga. “Akuyona indlela enhle le ngoba uZikalala kumele abe ngundunankulu wawo wonke umuntu hhayi owe-ANC kuphela. UZikalala ngeke akwazi ukubhala kabusha umlando wesifundazwe,” kusho uHlabisa. UZikalala esekhuluma akazange ayithinte le ndaba. Uzofungiswa ngokusemthethweni ngoMsombuluko emzini kaNdunankulu eMgungundlovu lapho kulindeleke ukuthi kumenyezelwe nekhabhinethi yesifundazwe. UNgqongqoshe wezokuBusa ngokuBambisana neziNdaba zoMdabu uNkk Nomusa Dube-Ncbe nguyena ophakamise igama likaZikalala wasekwa nguMnuz Sipho Hlomuka, iPhini likaNobhala we-ANC. Kuqhume ingoma ethi ‘phakama Zikalala ixesha lifikile’ ngesikhathi emenyezelwa. Uhlangothi obekuhleli kulo amalungu amaqembu aphikisayo awazange asukume acule. UZikalala ubonge abantu ngokuvotela i-ANC wathi bazokwenza abakuthunywe ngabantu. “Sibonga abantu ngokuvotela i-ANC. Kumele sihloniphe abantu abasikhethile, siyathembisa ngeke sibenzele phansi.” Amanye amaqembu athe azimisele ngokusebenzisa ne-ANC. Umholi weDA uMnuz Zwakele Mncwango, uthe uZikalala kumele afake iTheku ngaphansi komlawuli. “Akufakwe iTheku ngaphansi komlawuli, kuphuculwe imfundo. Asihloniphane sethembe uzogxila ekuthuthukiseni abantu. Akwenziwe ucwaningo ngendlela okuphila ngayo amalungu esiShayamthetho ngoba undunankulu ophumayo uhlulekile ukwenza lokhu.” UMnuz Vusi Khoza we-EFF ukhale ngemisebenzi yesikhashana i-EPWP wathi ayiqedwe. Uthe abantu abaqashwe ngokugcwele.