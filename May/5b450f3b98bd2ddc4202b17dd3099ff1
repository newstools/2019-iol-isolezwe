Iziboshwa zaseMedium B ezingu-485 ebezibhalisele ukuvota kulolu khetho, ziqale ukuvota ngo-11:30 ekuseni. Ngokusho kwesisebenzi saleli jele, zingaphezu kuka-3000 iziboshwa ezisejele eMedium B. Labo abakwazile ukuvota kube ababhalisele ukuvota nabebenomazisi babo ejele . Owayeyikhansela laKwaNdengezi ogwetshwe udilikajele ngecala lokubulala, uVelile Lutyeku (60), uthe njengoba ubeqala ngqa ukuvota esejele ukujabulele ukuthi abazange bashiywe ngaphandle. “Sengineminyaka cishe emithathu ngilapha ejele, kube injabulo kithina siyiziboshwa sibe yingxenye yokwenzeka ngaphandle kwasejele. Kusinikeza ithemba ukuthi sizophuma sizohlangana nomphakathi ongaphandle ngelinye ilanga,” kusho uLutyeku. Uthe nangesikhathi esengaphandle kwasejele wayevele evota futhi uzoqhubeka avotele iqembu lakhe ayevele elivotela. “Bengizigqugquzela nezinye iziboshwa ukuba zivote ngoba ilungelo lazo ukuvota,” kusho uLutyeku. Ngokwakhe, ngeke kuphele izinyanga eziyisithupha esejele njengoba esadlulisele isigwebo sakhe enkantolo yokudluliselwa amacala. Obephethe isikhungo uNksz Fikle Nxumalo, utshele abezindaba ukuthi okwenze baphazamiseka ukuqina kwezokuphepha uma bengena ejele. “Sifike ngesikhathi sabe sesiphazanyiswa ukuthi kuningi okumele kubhekwe uma ungena ejele ukuze kuqiniswe ezokuphepha. Sibe sesiya ejele lezingane savotisa abangu-25, abane sibajikisile ngoba bebengakubhalisele ukuvota. Kusemqoka futhi kuyinto enhle ukuzovotisa iziboshwa ngoba nazo zinelungelo lokuba zivote. Kube kuhle ukuzibona zikuthokozela ukuvota,” kusho uNksz Nxumalo. Uthe bavotisa ezindaweni ezinhlanu kuleli jele, ijele lezingane, Medium B, Medium A, Medium C nasejele labesifazane. Owayekhulumela amaphoyisa KwaZulu-Natal, uVincent Mdunge, ubengomunye obonakale eMedium B ezovota. Uthe ukujabulele ukuvota futhi usekubheke ngabomvu ukuba agcine ephumile ejele. Okuhlalukile ukuthi beziqinisiwe ezokuphepha njengoba bezihlukaniswa ngamaqoqo iziboshwa ezizovota bese kungena elinye iqoqo uma sekuphume elinye.