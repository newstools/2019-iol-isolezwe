Amaqembu aphikisayo abekhala ngokuthi uNkk Gumede ubhekene nezinsolo zenkohlakalo nokukhwabanisa, akakwazi ukuthi angathula isamelomali sikamasipala. UMnuz Thabani Mthethwa weDA uthe izinsolo ezibhekene nemeya zinzima ngakho akukuhle ukuthi iqhubeke nokuthula isabelomali sikamasipala. “Njengemeya ungubuso bomkhandlu kanti nezinsolo obhekene nazo zibucayi kumele ngabe ulandela unembeza wakho uhoxe ungasithuli isabelomali ukuvikela isithunzi sikamasipala,” kusho uMthethwa. Umholi wekhokhasi ye-IFP kuMasipala weTheku uMnuz Mdu Nkosi uthe kusukela emhlanganweni wesigungu esilawula umasipala ngoLwesibili babuzile ukuthi uNkk Gumede ukhona ngaliphi ngoba umbandela webheyili yakhe awumvumeli ukuthi abe yingxenye yawo. “Omunye umbandela webheyili uthi imeya ayingaxhumani nenhloko yezimali. Manje umbuzo okhona uthi imeya isethula kanjani isabelomali ingaxhumananga nenhloko yezimali. Kodwa-ke siyathemba ukuthi abaphenyi becala bayulandela lolu daba, bazobona ukuthi imibandela yebheyili ayiphulwanga yini,” kusho uNkosi. Kodwa ikhansela le-ANC, uMnuz Nkosenhle Madlala, uyivikele iMeya wathi iNingizimu Afrika ilawulwa uMthethosisekelo, hhayi izinqumo zezinkantolo. “UMthethosisekelo wezwe uyedlula yonke imithetho ekhona futhi uthi umuntu umsulwa kuze kube utholwa yinkantolo enecala,” kusho uMadlala. UMadlala uthe futhi uNkk Gumede akabhekene nezinsolo zenkohlakalo nokukhwabanisa kodwa usolwa ngokusebenzisa isikhundla sakhe kabi. Imizamo yamaqembu aphikisayo yokuvimba uNkk Gumede ingenxa yokuthi uboshwe ngoKlebe wabuye wadedelwa ngebheyili mayelana nezinsolo zenkohlakalo nokukhwabanisa. UNkk Gumede naye akayingenanga eyokuthi angasethuli isabelomali somkhandlu, waqhubeka nokwesethula. “Namhlanje usuku olubalulekile, lapho siphasisa khona isabelomali esizosiyisa kwesinye isigaba, sithatha esinye isinyathelo ekuvuseleleni ithemba kwizakhamizi zaseThekwini, ezibeke amathemba azo emahlombe ethu,” kusho uNkk Gumede. Uthe lolu suku luza ngemuva kokuthi kube nemicimbi eminingi kubalwa nokugcotshwa kwamalungu ePhalamende amasha. “Kuningi osekuzuziwe kusukela izwe langena kwintando yabantu, kuningi futhi esisazokuzuza uma sibambisene,” kusho uNkk Gumede. Imeya ibalule izinto eziningi asebenzenzile njengomasipala kubalwa ukufakelwa kukagesi emizini engu-700 000, ukufakela kwamanzi nokwakhiwa kwezindlu ezingaphezu kuka-2 000 000. UNkk Gumede uthe angaphezu kuka-46 000, amathuba emisebenzi engamatoho asebewadalile “Kunezikhungo zezempilo ezingu-59, esesizakhile ezisebenza amahora angu-24, kuningi esesikuzuzile singathatha usuku lonke uma singakhuluma ngakho,’’ kusho uNkk Gumede. Uthe into ebaluleke kakhulu abayenzayo ukuthi bashintsha impilo yabantu. “Isabelomali sethu manje sihleli kuR50.6 billion, enye into eseqhulwini esifisa ukuyenza ukuthuthukisa ingqalasizinda. Uthe kunemali enguR3.7 billion ebekelwe ukwakhiwa kwezindlu. Uthe bazibophezele futhi ekufukuleni osomabhizinisi abasathuthuka. Amanzi azonyuka ngo-15%, kwabamabhizinisi, ugesi uzonyuka ngo-13.07%. Ama-rates azokhuphuka ngo-6.9%.