KUSHAQEKE izinkumbi zabalaleli boKhozi FM ngesikhathi kuquleka inkakha yomethuli wezinhlelo zezindaba, uBongani Mavuso, ngoLwesine ebusuku, esathi upheka ngemibuzo umholi weNFP KwaZulu-Natal, uMnuz Vikizitha Mlotshwa. Ngokusho kwabazizwele ngezabo kwenzeka lokhu, uMavuso uthe esathi uyakhuluma, wavele washwashwatha maqede wathi ‘wuuuuuuu’ ngaphambi kokuwa phansi. Uzakwabo wesifazane ube esezwakala emoyeni ethi ‘akuphuthunywe namanzi.’ UMavuso ubesakaza uhlelo e-studio sesikhashana soKhozi esisemahhovisi oMnyango wezoMsebenzi woMphakathi eMayville. “UMlotshwa uthe esalindele umbuzo kuMavuso, wambona esehlahla amehlo futhi epequka eba mhlophe maqede wamemeza kakhulu ngaphambi kokuwa phansi. Ozakwabo bazamile ukumthela ngamanzi ukuze aphaphame kodwa waquleka kwaze kwaphela imizuzu engaphezu kwemihlanu.” Umthombo uthe kuze kwaphoqeleka ukuba uMlotshwa nezinye izintatheli zimqukule uMavuso ukuze aphuthunyiswe esibhedlela. UMavuso akathandanga ukuphawula ngalesi sigameko, ucele iphephandaba ukuba lixhumane nabaqashi bakhe ngalokhu. Imithombo esondelene naye iveze ukuthi uMavuso ukhale ngokukhathala njengoba esebenze kakhulu kusalungiselelwa ukusakaza ukhetho. Okhulumela iSABC, uVuyo Mthembu, uthe uMavuso usebuyele emsebenzini. UMlotshwa uvumile ukuthi lesi sigameko senzeke phambi kwakhe kodwa wenqabile ukwenaba. Ukhale kakhulu ngabantu abagijime bayobhala ngalesi sigameko ezinkundleni zokuxhumana ngoba bagcine sebeqamba namanga. UMavuso, obuye abe yimbongi nombhali wezincwadi, usakaza uhlelo lwezindaba lwasemini, Ezisematheni neZangempelasonto. Akukhona okokuqala kuba nomsakazi woKhozi oquleka e-studio njengoba kuke kwenzeka ngaphambilini, kugula uMroza Buthelezi, Zimdollar Biyela noNkosinathi Mshengu.