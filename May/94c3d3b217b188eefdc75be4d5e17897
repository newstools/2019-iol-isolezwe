UKaMagwaza-Msibi ulumane indlebe neSolezwe ngesikhathi ehambele omakhelwane bakhe lapho azalwa khona eThokoza, oLundi, izolo. Okwamanje uyiPhini likaNgqongqoshe wezeSayensi nobuChwepheshe. Ufike ebaphathele izijumbane zokudla nezikibha zeqembu lakhe. Kukikiziwe kufika uKaMagwaza-Msibi endaweni. Ufike wabingelela abantu ebaxhawula ezama ukukhuluma noma ezwakala ukuthi kusenobunzima. Naphezu kokugula kodwa uyabonakala ukuthi ugcwele ukuzethemba ngoba wehlile emotweni watotoba ekhuluma nabantu aze ahleke. ‘’Ngiyabonga kakhulu, yebo sikhona sisazoqhubeka ePhalamende’’ Ube esededela uSihlalo weNFP oLundi, uMnuz Bethuel Nxumalo, ukuba amdlulisele umyalezo wakhe kwabezindaba aphendule nemibuzo. FUNDA: Uhlubukele kwi-ANC oweNFP “Nakuba singenayo imali kodwa singenile okhethweni. Sizobuya nezihlalo zethu eziyisithupha noma ngaphezulu. Siyethemba umholi wethu uzokwelulama ngokwenele asihole nasePhalamende,’’ kusho uNxumalo Uthe uma kwenzeka engabuyeli uKaMagwaza-Msibi kwesephini likangqongqoshe kodwa uzoba khona ePhalamende emele iNFP, abakungabazi lokho. Omunye wabemukele igilosa kuKaMagwaza-Msibi, uNksz Thembeka Mhlongo, uthe basamethemba umholi weNFP. ‘’Siyamthandazela ukuthi alulame kahle aqhubeke asebenze siyawazi amagalelo akhe.” UKaMagwaza-Msibi akagcinanga ngakubo kodwa wedlulele naseMabedlana eyobonana nezakhamuzi zakhona. Kulindeleke ukuthi avote kusasa ekuseni esikoleni iThengisangaye Primary oLundi.