Ulaka lwalaba basebenzi lugcine ludala inkinga yamanzi emphakathini wase-Utrecht nowaseDannhauser njengoba kuthiwa bavele bawavala amasonto amabili betelekile. Kuthiwa kwaba nephutha emiholweni yabo ngesikhathi besuswa kuThukela Water befakwa kuMasipala Amajuba. “Inkinga eyenzeka wukuthi baholelwa ngokweqile yagcina imali isifika kuR1.7 million. Ngemuva kwalokho uMcwaningi Mabhuku Jikelele uyibonile le mali ngesikhathi ecwaninga amabhuku kamasipala ukuthi yakhokhelwa abasebenzi kungafanele ngakho kumele bayibuyise. Bona abayizwa leyo kodwa bathi ayisulwe ngoba babengacelanga ukuholelwa ngokweqile. Yingakho bethukuthele bavala imishini yamanzi ephakela i-Utrecht neDannhauser,” kusho esinye sezikhulu. UMnuz Eyves Lewis, obenguthishomkhulu wase-Utrecht Primary, uthe isikole sihlukumezeke kwaze kwaphoqa ukuba kuvalwe ngoba amanzi engekho. “Mina sengithathe umhlalaphansi ngemuva kokuba uthishomkhulu iminyaka engu-29 ngakho lokhu okwenzekile kungethusile ngoba kuphoqeleke ukuba isikole sivalwe kuze kubuye amanzi. Kuthinteke ngisho ifemu yendawo ethungela izitolo ezinkulu izingubo,” kusho uLewis. Uthe le femu ingenkulu endaweni yabo. Uqhube wathi bayaziqonda izikhalo zabasebenzi kodwa kube nzima kakhulu kubo bengasenawo amanzi emphakathini. Okhulumela uMasipala wesiFunda Amajuba, uMnuz Sbonelo Cebekhulu, uthe udaba selufakwe emkhandlwini wamakhansela ukuba alubhunge kabanzi. “Empeleni akusikho ukuthi bayenqaba ukukhokha ngoba kunezivumelwano abazisayinile, bezivumela bona ukuthi bazokhokha malini. Sebevele bayadonselwa emholweni wabo imali, wukuthi manje sebefuna ukuba isulwe le mali bangabe besaqhubeka nokuyikhokha,” kusho uCebekhulu. Uthe ngemuva kwesiteleka ebesingekho emthethweni, abasebenzi babuyelile emsebenzini kanti namanzi asekhona. Amajuba aphethe oMasipala okuyiNewcastle, Dannhauser naseMadlangeni. Umsebenzi wawo ukuhlinzeka ngamanzi omasipala abangaphansi kwawo. Kwenzeka lokhu nje, nakumasipala ongumakhelwane wesiFunda okuyiZululand bekuteleke abasebenzi bophiko lwamanzi kodwa bona bebefuna imihlomulo abathi selokhu bayicela eminyakeni engu-20 bebanjiswa udonga. Kugcine kuxoshwe abasebenzi abangu-48.