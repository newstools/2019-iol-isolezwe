UNksz Nontobeko Ndlovu usola ubudedengu bothisha baseNgqayizivele Primary ngokulimala kanzima kwengane yakhe, uSphelele Mgaga (13). Kuthiwa uSphelele owenza uGrade 7 ulimale ngoLwesibili olwedlule ekilasini beqoqa amatafula belungisela ukhetho njengoba isikole sabo singesinye sezikhungo zokuvota. UNksz Ndlovu uthe kuze kube yimanje akaze atshelwe imininingwane ngokulimala kwendodana yakhe. “Sasihleli egcekeni ekhaya ngenkathi kuqhamuka abafundi bebambe uSphelele owayesephelelwe amandla. Wayeklayeke isiphongo opha kakhulu. Ngenkathi ngibuza ukuthi kwenzekeni bangitshela ukuthi ushaywe uphephela we-fan obusophahleni lwekilasi ababeqoqa kulo amatafula,” kusho uNksz Ndlovu. Uthe wuyena owafuna imoto eyahambisa indodana yakhe emtholampilo ngoba yayopha kakhulu. “Ngacela omunye wothisha bakulesi sikole ukuthi basihambise esibhedlela. Naye wasibeka esibhedlela wasishiya kanjalo ngaphandle kwencazelo noma ukuthola ukuthi sinjani isimo somntwana,” kusho uNksz Ndlovu. Uthe uSphelele akayi esikoleni ngoba ubuthakathaka futhi esezinhlungwini njengoba enezitishi ezingaphezu kuka-14. “Nasesikoleni abakaze bezihluphe ngokuthola ukuthi uqhuba kanjani,” kuqhuba uNksz Ndlovu. Uthisha owayekhona uSphelele elimala, uMnuz Mfanafuthi Mdluli, uthe unina kaSphelele watshelwa ngalolu daba. “Emva kokulimala, uSphelele ngambizela empompini ukuze ngizomgeza igazi bese ngimvala inxeba, yena wangangilandela wavele waphuma ngesango ebheke kubo. Ngabe sengimlandela ngemoto, lapho engabathatha khona nonina ngabahambisa emtholampilo,” kusho uMdluli. UMnyango wezeMfundo KwaZulu-Natal uveze ukuthi uma umfundi elimale esesikoleni kubalulekile ukuthi othisha bazise umzali noma umuntu ohlala nengane. “Uma umntwana ebandakanyeke engozini esesikoleni kumele isikole sazise abazali, sibize abosizo oluphuthumayo ngoba abafundi uma besesikoleni basezandleni zothisha. Nabazali kumele baxhumane nesikole ukuthola ulwazi uma kunesimo esinjengalesi. Kodwa umnyango ube usungenela uma isikole sidembesela,” kusho okhulumela umnyango uMnuz Kwazi Mthethwa.