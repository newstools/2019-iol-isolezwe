Izihlobo nemindeni zehluleke nawukuzibamba ngesikhathi uDkt Cassius Lubisi ememeza amagama abadlule emhlabeni ngesikhathi kuhlasele lezi zimvula ngeledlule. Ukubizwa kwamagama kulandelwe ukukhanyiswa kwamakhandlela. Ongoti abeluleka umphefumulo bebegijima besiza izihlobo ebezikhala ngalesi sikhathi. UNkk Ncamisile Ngcobo unina kaMnuz Mzamo Ngcobo (25) waseXobho, obehlala eMaqadini owemuka nomfula uMngeni eya kubangani bakhe abahlala ngaphesheya, uthe le nkonzo imbophe amanxeba okushiywa indodana yakhe ngokuzuma. Uthe indodana yakhe engcwatshwe ngeSonto beyijwayele ukuvakashela abangani bayo iwele kuwo lo mfula. “Ngazama ukumkhalima ngithi kuye angaweli eMngeni ngoba ngiphuphe kushone umfowabo, wahleka wathi uzobuya uma ewufica ugcwele. Akuphelanga isikhathi eside ngezwa sekumenyezwa kuthiwa umuke nomfula. Ngosuku emuka ngalo sabheka sangamtholi saze samthola ngakusasa, ebhajwe esisefeni esisebhulohweni elingezansi kwalapho angena khona. Le nkonzo ingithoba amanxeba, ngizibona ngingengedwa kulolu sizi,” usho kanje. UNksz Ntombi Mlotshwa ugogo kaMnotho Mlotshwa waseNkandla obehlala noyise emjondolo kwa-H eMlaza, uthe kusebuhlungu uma ecabanga ngokushona komzukulu wakhe owayelele emjondolo ngesikhathi kuwa indlu yomxhaso phezu kwawo wacindezeleka washona. “Uyise uthi wayethe akangayi esikoleni ngoba izulu libi, wahamba waya emsebenzini. Wathi eshintsha emsebenzini wathintwa ngocingo kwathiwa akabuye ngoba ingane isicindezelwe indlu yomxhaso yakwamakhelwane. Umfowabo owakwazi ukuphuma abaleke ngesikhathi kwenzeka lokhu usadidekile, ulokhu ebuza ukuthi umfowabo ukuphi. Angazi ukuthi lesi silonda sizophola nini,” kusho yena. UNgqongqoshe wezokuBusa ngokuBambisana, uNkk Nomusa Dube-Ncube, uthe le nkonzo ehlangene nomkhuleko kuhloswe ngayo ukubopha imindeni amanxeba okulahlekelwa ngamalungu awo. Uthe okwamanje abantu ebebebalekile ezindaweni ebebehlala kuzo abakabuyeli emakhaya ngenxa yokuthi kudingeka onjiniyela bahlole umhlaba nokuthi izakhiwo ezasala zisengakwazi yini ukuhlala abantu. Uthe lokhu akusheshi ngendlela ebekuhlelwe ngayo ngoba kube nombhikisho wabasebenzi bakamasipala. UNdunankulu waKwaZulu-Natal uMnuz Willies Mchunu uthe uhulumeni wesifundazwe usabhalele uMengameli wezwe uMnuz Cyril Ramaphosa ukuthi kube nguye othatha isinqumo mayelana nokuthi lesi sifundazwe singathathwa yini njengesehlelwe yinhlekelele. “Sinethemba lokuthi uMengameli uzovumelana nathi njengoba sithi umonakalo owenzekile kulesi sifundazwe mkhulu kakhulu, ngeke sikwazi ukumelana nawo sisodwa sidinga ukuthi uhulumeni kazwelonke ungenelele,” kusho yena.