IMenenja kaMasipala weTheku, uMnuz Sipho Nzuza, uxolisile kubantu baseThekwini nosomabhizinisi ngokuphazamiseka okwenzekile ngesikhathi kunesiteleka esingekho emthethweni. “Osonkontileka sebeqalile ukuqoqa udoti enkabeni yeTheku. Kunosonkontileka ababili abazimele namavolontiya awu-100 aqoqa udoti. Sinethemba lokuthi udoti uzobe ususukile emahoreni awu-24 enkabeni yeTheku. Okwamanje siqoqa udoti ozobeka impilo yabantu engcupheni. Sesiqashe nabanye osonkontileka ukuze basisize ukuphakela abantu amanzi ngaso sonke isikhathi,” kusho uNzuza esitatimendeni. Ucele zonke izakhamuzi ukuthi zingalokothi zikhiphe udoti kuze kube umasipala uyazazisa ukuthi isiteleka sesiphelile. Okwamanje izakhamuzi ziyacelwa ukuthi ziyochitha udoti lapho ulahlwa khona - eMariannhill, Ilovu neBuffelsdraai. Uthe amanzi aphuma empompini aphephile ukuba aphuzwe, abantu bangalokothi balalele imibiko esezinkundleni zokuxhumana ethi amanzi awaphephile. Unxuse abasebenzi ukuthi babuyele emsebenzini ngesikhathi udaba lwabo lusadingidwa kwi-bargaining council. Uxwayise abasebenzi abangakabuyeli emsebenzini ngomthetho okuthi ngeke bahole abangasebenzanga. UNobhala weSouth African Municipal Workers’ Union, uMnuz Jaycee Ncanana, uthe kunomhlangano okhona phakathi kwezinhlaka ezithintekayo. “Okwamanje akukafiki ekugcineni.” Ezinye izindawo eThekwini azinawo amanzi emuva kokuqhuma kweMobeni Reservoir. UMasipala uqale wathi kubukeka sengathi inqolobane iqhunyiswe ngebhomu kodwa wabuye wasihoxisa isitimende wathi uphenyo olwenziwa luveza ukuthi ingqalasizinda yakhe ibisinenkinga. “Onjiniyela basebenza ngokuzikhandla ukuqinisekisa ukuthi umonakalo kwinqolobane awuthikamezi izakhamuzi zeTheku. Kunophenyo oluqhubekayo, okuzothi uma seluphothuliwe sazise umphakathi ngokwenzekile,” kusho okhulumela uMasipala weTheku, uMnuz Msawakhe Mayisela.