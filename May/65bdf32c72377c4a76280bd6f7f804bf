Lezi zindaba zivezwe yinyunyana yabasebenzi iFood and Allied Workers Union (FAWU) eveze ukuthi izwe kuthiwa uhlelo lokunciphisa isibalo sabasebenzi luzothinta abaphakathi kuka-4 000 no-5 000 emazweni ase-Afrika eseNingizimu. Ithe yize ingeke isiqinisekise isibalo sabasebenzi abangase badilizwe okwamanje kodwa amalungu ayo ayitshelile ukuthi kunomnyakazo okhona eTongaat Hulett. UMnuz August Mbhele oyiHead Campaigns, Recruitment & Organizing yeFAWU uthe iTongaat Hulett ibazisile ukuthi ibuyekeza indlela yokusebenza ngakho bakhona abantu abazophelelwa wumsebenzi. Uthe ziningi izingqinamba ezibhekene nemboni kashukela okubalwa kuzo ukwethulwa kwentela kashukela. “Abantu abazothinteka yilabo abasezikhundleni eziphezulu, okwamanje asazi ukuthi bangaki. Uma amalungu ethu okungabasebenzi abasemazingeni aphansi sebenikwe izincwadi zika-section 189 sizoxoxa nenkampani. Okwamanje akukho esibhalelwe kona njengenyunyana,” kusho uMbhele. Esitatimendeni esithunyelwe kwabezindaba iTongaat Hulett ithe izimisele ukulandela yonke imithetho yezabasebenzi futhi izohlangana nazo zonke izinyunyana uma sekuqala uhlelo lokuguqula isimo senkampani. Ithe phakathi kwezinhlelo ezintsha zokuguqula isimo senkampani kubalwa ukwehlisa isibalo sabasebenzi ukuqinisekisa ukuthi inkampani inamakhono adingekayo. Konke lokhu kuthiwa kwenzelwa ukwehlisa izikweletu nokuhlela kahle indlela yokusebenza nebhizinisi. Lezi zinguquko ithe zilandela ukuthi ibhodi lakwaTongaat Hulett lijube isikhulu esisha uMnuz Gavin Hudson ukuthi enze uphenyo ngesimo sezimali zale nkampani, alethe uzinzo kuyo bese eza nohlelo lokusebenza. Ithe ngaphandle kokwehlisa isibalo sabasebenzi izophinde iqinisekise ukuthi inabasebenzi abanamakhono adingekayo.