IKHOMISHINI ebeka umhlahlandlela ngemithetho kuleli, iSouth African Law Reform Commission (SALRC) idingida usomqulu wokubeka imithetho ezovikela izingane kuma-video nezithombe zocansi, phecelezi i-pornography. Phakathi kwezincomo eziphakamisiwe kulo somqulu ngukuthi kuvalwe ama-website amavideo ocansi eNingizimu Afrika. ISALRC yikhomishini ezimele eyasungulwa ngokomthetho weSouth African Law Reform Commission Act. Ngokwe-website yezobuchwepheshe kuleli, iMy Broadband, usomqulu wayo ugxile ‘ekuvikeleni izingane kumavideo nezithombe zocansi ezingaphephile’. “Ikhomishini iphakamisa ukuthi umthetho kumele uqine, kube yicala ukukhombisa izingane i-pornography nokunye okungafanele kubukwe yizingane, ngayo yonke indlela, ngisho kwizikhangiso,” kusho izincomo zekhomishini. Njengendlela yokuphephisa izingane, SALRC, iphakamise ukuthi amaselula amadala namasha avalwe ekungeneni kuma-website aveza ucansi. Ithe abafuna ukungena kulawa ma-websites kungamele bethule ubufakazi bokuthi baneminyaka engaphezulu kuka-18. Ikhomishini ithe ukuze kwenzeke lokhu kungamele abakhiqizi bezinto ezingena kwi-internet njengamaselula nama-laptop bafake ubuchwephese obuzovimba ukuthi abantu bangene kuma-website ocansi, okubalwa kuwo nakhombisa izingane ezincane. Kuhlongozwa lo mthetho nje iNingizimu Afrika isanda kulala endaweni yesi-20 emazweni avakashela i-website iPornhub. Ihlezi endaweni yokuqala e-Afrika. I-United Kingdom, ehlezi esicongweni kulo mbiko, nayo ifake umthetho ofanayo emazweni ayo. Kusukela ngoJulayi 15 abakhona kuzomele bethule ubufakazi bokuthi baneminyaka engaphezulu kuka-18 uma befuna ukungena kwi-webiste yocansi. Ezinye izazi zomthetho e-U.K azihambisani nalo mthetho zikhala ngokuthi lokhu kuzoqopha imininingwano yabantu ababuka ucansi, okuyinto abantu abancamela ukuyenza ngasese. 