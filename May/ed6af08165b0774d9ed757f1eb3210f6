Umzala kaNksz Mathabatha, uNksz Nqobile Dlamini, uthe umndeni wakhe umcele ukuthi azobika udaba lokulahleka kukaPrecious ngoba akwaziwa ukuthi uphi. “Sihlala naye uPrecious ngoba size ngokuzofunda eThekwini. Mina bengisekhaya inyanga yonke. “Uma ngibuya efulethini lethu ngatshelwa ukuthi usehlala kwenye indawo. Umngani wakhe ungithumelele umyalezo wokuthi bajoyine isonto elithe abashiye konke. “Uma sengizama ukumshayela ucingo lo mngani akasatholakali. Okwenza ukuthi ekhaya basukume wukuthi uPrecious asimtholi ocingweni nomngani wakhe akatholakali,” kusho uNksz Dlamini. Uthe bavule icala lomuntu odukile esiteshini samaphoyisa esikuBroad Street, eThekwini lase lidluliselwa eDurban Central. Ucele noma ngubani onolwazi ngoNksz Mathabatha ukuthi athinte amaphoyisa aseduze naye ngoba awusekho umkhondo abawutholayo ngoPrecious noma ngesonto okuthiwa uma ukulo kufanele ushiye abakini. ULt Colonel Thulani Zwane wamaphoyisa KwaZulu-Natal ukuqinisekisile ukuthi amaphoyisa aseDurban Central aphenya icala lomuntu odukile. Ucele noma wubani oneminingwane kaNksz Precious Mathabatha ukuthi athinte amaphoyisa aseDurban Central ku: 031 325 4075 noma iCrime Stop ku: 08600 10111. Uphethe ngokuthi okwamanje amaphoyisa asematasa ayamfuna.