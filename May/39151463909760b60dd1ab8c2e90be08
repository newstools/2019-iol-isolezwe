ISAQENGQELEZA phambili i-ANC kwizibalo zakamuva okhethweni lwango-2019. Kushaye u-3 ntambama iqembu elibusayo lisahlezi esicongweni ngamavoti abalelwa ku-56.33% ngesikhathi kusaqoqwe u-40% wamavoti kuzwelonke. I-ANC ilandelwa yiDA enamavoti awu-23.59%, endaweni yesithathu kuhleli i-EFF ngo-9.27%. Endaweni yesine kusahlezi iFreedom Front Plus eno-2.89%, kanti ilandelwa yi-IFP ngemuva. Imangaze abaningi kulolu khetho iFFPlus kwazise ngo-2014 yayihlezi endaweni yesikhombisa kanti kulokhu igudluze i-IFP endaweni yesine. Njengamanje kusaqoqwe amavoti abalalelwa ku-6.4 million kanti kulindeleke ukuthi imiphumela yokhetho iqale ukucaca kusihlwa namhlanje. Ephawula ngezibalo ze-ANC njengamanje umhlaziyi wezepolitiki uMnuz Ralph Mathekga uthe uma i-ANC iphuma no-58% wamavoti izobe isebenzile uma ubuka izinkinga leli qembu elibhekane nazo ngaphambi kokhetho. Uthe I-EFF izokhula kodwa ngeke ifinyelele kwisibalo samavoti ebifisa ukufika kuso. "I-EFF izokhula kodwa hhayi ngalendlela ebizitshela ukuthi izokhula ngayo. Abavoti babhekisise konke okwenzeke ezweni okuthinta imibhikisho i-EFF ebe nesandla kuyo. Sebezokwazi ukuthi yini abantu abangeke bayimele," usho kanje. KwaZulu-Natal I-ANC isahola phambili ngamavoti nakhona njengoba ihlezi ku-56%, ilandelwa yi-IFP eku-19%, endaweni yesithathu kuhlezi iDA ngo-11% I-ANC ihlezi esicongweni ezifundazweni ezingu-8 zakuleli, isele ngemuva kuphela eWestern Cape alpha eholwa khona yiDA enamavoti awu-55%