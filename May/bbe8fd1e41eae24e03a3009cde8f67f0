Kusolwa ukuthi yingxabano ngotshwala edale lo monokalo kade kunomngcwabo endaweni. Lesi sigameko siholele ekufeni kwamalungu amabili omndeni wakwaMaphumulo, kwalimala amathathu. “Le ngxabano iqale emngcwabeni lapho abesilisa bebange khona utshwala,” kulandisa umthombo ongasidalulanga isibongo somuzi obekufihlwa kuwona. Kuthiwa umakhelwane wakwaMaphumulo ube eseshaywa kanzima, maqede wahamba endaweni yesigameko wayobikela omunye umfana wakwaMaphumulo, babuya naye bezobuza ngokushaywa kukamakhelwane wabo. Kuthiwa kube nokuhilizisana kwadubuleka omunye obekade eshaye umakhelwane. Lo odubulekile ube esephuthunyiswa esibhedlela. NgeSonto ebusuku kube sekuhlaselwa amalungu omndeni wakwaMaphumulo, umfana wakhona obefunwa ubengekho ekhaya. Kuthiwa kube sekudutshulwa unina, uyise, odadewabo ababili nengane. Kushone owesifazane oneminyaka engu-29 nengane yakhe eneminyaka emibili okuthiwa kade eyigonile ngesikhathi behlaselwa. Omunye oyilungu lomndeni kade ezithwele udutshuliwe kodwa wasinda. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuhlaselwa komndeni, kwabulawa ababili. “Kuvulwe amacala amabili okubulala namathathu okuzama ukubulala esiteshini saseBishopstowe. Ngabo-9 ebusuku eMaqongqo ngeSonto kuhlaselwe amalungu amahlanu omndeni ngabasolwa abathathu abebehlomile. Abasolwa bavulele ngenhlamvu bebhekise kulo mndeni, kushone owesifazane oneminyaka engu-29 nengane eneminyaka emibili. Abathathu baphuthunyiswe esibhedlela ukuyolashwa,” kusho uCaptain Gwala. UCaptain Gwala uthe kukhona nelinye icala lokuzama ukubulala elivulwe khona eBishopstowe kulandela ukudutshulwa kowesilisa oneminyaka engu-39 ngalo iSonto ngo-7.30 ebusuku. Kuthiwa uyiswe esibhedlela. Isolezwe belithole ukuthi ushonile lo wesilisa kodwa amaphoyisa awakuqinisekisanga lokho. Kuthintwa ikhansela laku-ward 1, uMnuz Roger Zondo, lithe bese lizwile ngalesi sigameko kodwa imininingwane eyenele alikabi nayo njengoba esazohambela imindeni ethintekayo. Umthombo weSolezwe oyilungu lomphakathi uthe bayesaba njengoba bengazi ukuthi ubani omunye ozohlaselwa kwazise baningi abantu abathintekayo. “Ingxabano iqale ngodaba lotshwala basemngcwabeni, kube sekulwa abantu. Umfana wakwaMaphumulo wabizwa ngomunye obeshayiwe, njengoba kuhlaselwe umndeni wakhe nje. Siyesaba sonke endaweni ngoba asazi ukuthi ababulali bangabuye bahlasele bani,” kusho umthombo. Isolezwe lithole ukuthi umuzi okusolwa ukuthi yiwo ohlasele kwaMaphumulo kuvukwe ngoMsombuluko sekuthuthwe zonke izimpahla.