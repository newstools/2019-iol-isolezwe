UShenge ukhulume nenqwaba yabantu enkundleni yezemidlalo oLundi izolo. Utshele abalandeli be-IFP ukuthi bangakhohlwa ukuthi uMandela wathi uma i-ANC yenza lokhu okwakwenziwa uhulumeni wobandlululo kuyomele abantu benze lokhu abakwenza kuhulumeni wobandlulo. “Kuyacaca ukuthi uMandela wayebona ukuthi kukhona into ezokwenzeka ngokuhamba kwesikhathi,’’ kusho uButhelezi. Ukhale kakhulu ngenkohlakalo athe inuka phu kuhulumeni wathi abantu kufanele basebenzise amandla abo ukukhipha inhlangano ebusayo. Uncome ababhali bezincwadi ezidalula inkohlakalo, wathi abakususeli ekhanda abakubhalayo kodwa bavundulula amahlazo afihliwe. “Sifike kanjani kwiKhomishini kaZondo uma ingekho inkohlakalo? IBosasa iwubufakazi bokuthi inkohlakalo idla lubi. Kade sinindwa ngodaka emehlweni bethi abantu banomlando omuhle abawuxoxayo,” kusho uShenge. Enye insizwa ebithamele inkulumo kaButhelezi ewuMnuz Mphiliseni Xulu wakhona oLundi, ithe selokhu yazalelwa kuyona i-IFP ayikaze ivotele enye inhlangano. “Ngiyafisa ukuthi uma iphatha i-IFP ivule amathuba omsebenzi ngoba angisebenzi kumanje. Ngiyamthanda uButhelezi ngizele ukuzolalela yena ngoba ungumholi oqotho,” kusho yona. Enye intokazi nayo ebithamele inkulumo, uNksz Zinhle Xulu waseVryheid, ithe isuke kubo izolalela uShenge ukuthi uthembisa ini. UShenge udonse ngendlebe abazomela i-IFP ezikhungweni zokuvota ukuba bagade ngeso lokhozi kungabibikho ukukhwabanisa.