I-Prasa, Transnet neSasol bafake isikhalo ngabakhe imijondolo eduze kojantshi namapayipi ayingozi abathi baphazamisa ukusebenza kwabo futhi nabo bazibeke engozini. I-Prasa ithe ukulungiswa kwengqalasizinda yezitimela ebikhahlanyezwe yizikhukhula kukhinyabezwa wukuthi kumele baqoqe udoti olahlwe budedengu wawela kojantshi. UMnuz Dumi Dube oyiRegional Manager yakwaPrasa uthe imfucuza elahlwa ngabahlala emijondolo eBottlebrush, Chatsworth, Burlington, Malvern, Zwelethu, Mlaza naKwaMashu igcina iwele kujantshi. Uqhube wathi ngesikhathi kunezikhukhula, amathayi nodoti olahlwe budedengu kuwele kojantshi kwengeza umsebenzi okumele babhekane nawo uma belungisa ingqalasizinda eyonakele. “Sesike sakhuluma nemiphakathi kodwa kuyacaca ukuthi bayaqhubeka nokungawuhloniphi ujantshi. Lolu daba silubikile kuMasipala weTheku ukuze uthathe isinqumo ngemijondolo eyakhiwe ngokungemthetho eduze kolayini besitimela,” kusho uDube. I-Sasol neTransnet bakhale ngemijondolo abathi yakhiwe eduze kwamapayipi e-methane eClairwood naseCato Manor. Umengameli wenhlangano yabahlala emijondolo, Abahlali baseMjondolo, uMnuz Sbu Zikode, ephawula mayelana nombiko owethulwe yikomiti likamasipala lezokuphepha nezimo eziphuthumayo liwethulela iPhini leMeya uNkk Fawzia Peer ngeledlule, uthe lezi zinkampani bekumele zikhulume nemiphakathi ethintekayo ngaphambi kokuthi ziye kwamasipala ngoba umasipala uzothatha isinqumo sokuthi basuswe ungazange ubheke ukuthi kungani behleli. “Abantu abahluphekayo abahlala emijondolo beyamaniswa nokungcola yingakho kuthiwa balahla udoti budedengu. Siyavuma ukuthi ukwakha kulezi zindawo akuphephile kodwa lolu daba kumele luphathwe kahle kungamane kube sengathi kukhulunywa ngezinkukhu okumele zakhelwe ihhoko bese ziyathathwa ziyobekwa kulona. Uma beqhubeka nokwenza izinto ezishayisana namalungelo akuMthethosisekelo sizoya enkantolo,” kusho yena. UMnuz Zama Nomnganga, okhulumela iPrasa KwaZulu-Natal, uthe okunye okuyinkinga wukuthi abahlala kulezi zindawo baphazamisa inkontileka eqoqa udoti bathi nabo bayakwazi ukuwuqoqa.