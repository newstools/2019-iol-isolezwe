UKhumalo uthe ngokujwayelekile iPhini likaMengameli we-ANC liba yiPhini likaMengameli wezwe ngakho namanje ulindele ukuthi uRamaphosa amemezele uMabuza njengePhini lakhe. “Yebo ngiwazwile amahlebezi okuthi iPhini likaMengameli alithandi ukuba kwikhabhinethi kodwa ngeke kwenzeke lokho. Uma sekumenyezelwa ikhabhinethi nalo lizobe likhona ngoba uma lingayi kwikhabhinethi lizoyiswaphi?” Mayelana namalungu e-ANC abhecekile kodwa asohlwini oluya ePhalamende, okubalwa kuwo oNksz Bathabile Dlamini, Nkk Nomvula Mokonyane, Mnuz Malusi Gigaba, Mosebenzi Zwane nabanye, uKhumalo uthe uRamaphosa akufanele awaqoke ngoba afenyisa isithunzi se-ANC. Uthe i-EFF izophendula i-ANC inhlekisa ePhalamende uma la malungu eqokwa. Izinhlangano ezizimele, okubalwa kuzo iCatholic Bishops Conference, South African Communist Party, Cosatu ne-ANCYL zicele uRamaphosa ukuthi abashiye ongqongqoshe ababhecekile. Amanye amaphephandaba abike ukuthi uNksz Dlamini, Nkk Mokonyane, Gigaba, noZwane ngeke bangene kwikhabhinethi. UMnuz Moloto Mothapo, ophethe ezokuxhumana ePhalamende, uthe uRamaphosa uzobe eqoka ikhabhinethi entsha, akekho oseke waba kwikhabhinethi yakhe kudala ngakho akusilo iqiniso okushiwoyo.