Kuqale emva kwesikhathi esijwayelekile ukufunda kulesi sikole ngoMsombuluko ngenxa yabazali babafundi bakulesi sikole abebebhikisha ngaphandle kwamasango akulesi sikole ekuseni. Kuthiwa ngemuva kwemizamo eminingi yokuxosha lo thisha ongeke adalulwe, kuthiwa uthishanhloko wakulesi sikole (igama lakhe esiligodlile) uyalele abazali ukuthi bazobhikisha emasangweni akulesi sikole ukuze lo thisha ezohamba. “Thina sitshelwe ukuthi kumele sizobhikisha ngaphandle kwesango lesikole nezingane sixoshe lo thisha. Njengoba singafundile asizange sibuze noma siphikisane nothishanhloko,” kusho umzali. Lo thisha uthe uthishanhloko wakulesi sikole umxoshele ukuthi bangaphansi kwezinyunyana ezihlukene. “Uqale waba nenkinga nami ngoba ngingumphathi weNatu yena eyiSadtu. Ekuqaleni kwalo nyaka wangishintsha esifundweni engangiqashelwe sona sesiNgisi wathi angifundise isiZulu. Ngemuva kokuthi ngifundise IsiZulu abafundi babe sebenza kabi kulesi sifundo, wathi umphakathi uzocikeka yimi,” kusho lo thisha. Lo thisha uthe uyena yedwa owagxekwa yize abafundi benza kabi nakwezinye izifundo. “Wabe esebiza umhlangano nesigungu esilawula isikole lapho ayengigxeka khona nangendlela engigqoka ngayo. Ngabe sengizwa ukuthi nginamacala okugqoka ama-legging nama-jean adabukile esikoleni,” kusho lo thisha. Lo thisha uthe ekuqaleni kwale nyanga kwaphinde kwabizwa omunye umhlangano lapho kwaphuma khona isinqumo sokuthi akaxoshwe ngoba kunezinsongo ngaye eziphuma kubazali. “Inyunyana yami yangilwela yathi akakhiphe ubufakazi balokho. Emva kokuhluleka ukukhipha ubufakazi inyunyana yami ikwazile ukungibuyisela emsebenzini ngesonto eledlule kodwa izolo ngizithole sengivinjwe abazali abebebhikisha emasangweni esikole,”kuqhuba lo thisha. Uthishanhloko uthe ngeke akwazi ukuphawula ngalolu daba ngoba akavumelekile ukukhuluma nabezindaba. USihlalo wesigungu esilawula isikole uMnuz Senzo Masondo akakwazanga ukuqinisekisa isiteleka. “Bekunomhlangano obubiziwe ngoMsombuluko ntambama kodwa wangaba khona ebengicabanga ukuthi luzodingidwa khona udaba lwesiteleka. Umhlangano ube sewuhlehlela usuku olungakanqunywa,” kusho uMasondo. Kuthiwa lo thisha akusiye owokuqala ukuxoshwa njengoba nango-2017 kwaxoshwa omunye owayengaphansi kwenyunyana iNatu ngemuva kwengxabano phakathi kwakhe nenkosikazi kathishomkhulu. “Kade sasibika izinkinga zethu kuMnyango wezeMfundo esifundeni, kodwa asikaze sithole ukusizakala,” kusho uthisha oxoshiwe. Okhulumela uMnyango wezeMfundo KwaZulu-Natal uMnuz Sihle Mlotshwa uthe umnyango awenzi izinqumo ngenxa yokuthi umuntu ungaphansi kwayiphi inyunyana. “Sesicele isifunda ukuthi silethe umbiko mayelana nalolu daba ukuze sizobhekana nalo ngendlela,” kusho uMlotshwa. Lo mnyango awutholakalanga ukuthi uphawule njengoba kubikwe ukuthi uMqondisi wakulomnyango akekho.