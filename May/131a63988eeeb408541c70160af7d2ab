Laba basebenzi bamashele eCity Hall izolo ukuyodlulisa uhla lwezimfuno zabo kulandela ukungagculiseki ngokuqashwa nangamaholo abo. Abasebenzi abebebhikisha bebephelezelwa ithimba eleluleka abasebenzi bakwa-EPWP. Ohlwini lwezimfuno zabo, baphakamise ukuthi abasebenzi abaqala ukusebenza ngo-2014 kuya ku-2015, kumele bafakwe eminyangweni efana nowokuqapha, owezokuphepha, DSW neminye. Bathe abanye kumele baqashwe njengabaphathi. Laba basebenzi bafuna abasebenzi be-EPWP babhekwe kuqala uma kukhona izikhala zemisebenzi eziphumile. Baphinde baphakamisa ukuthi amakhansela ezindawo kumele ayeke ukugxambukela emsebenzini wabo. Umphathi wethimba labaluleki, uMnuz Sibusiso Mkhize, usole amanye amakhansela ngokuvimbela abanye abasebenzi ukuthi babe yingxenye yale mashi. UMkhize uthe babalelwa ku-5000 abasebenzi be-EPWP abaqashwe njengamatoho. “Ngemuva kwesiteleka sabasebezi abebeqoqa udoti, nathi sibonile ukuthi kumele sisukume simashele izidingo zethu ngoba aseneme ngendlela okwenzeka ngayo,” kusho uMkhize. Kule mashi abasebenzi bebedansa becula namaculo omzabalazo. Abanye bebephethe izingqwembe ezibhalwe ukuthi: “Ngineminyaka emihlanu ngisebenza kodwa angiqashiwe ngokugcwele.” Elinye belibhalwe ukuthi: “Sifuna ukuhola imali enguR7 000, nathi sinezidingo njengani.” Kube nokuxokozela kubasebenzi ngenkathi betshelwa ukuthi iMeya yeTheku uNkk Zandile Gumede angeke ikwazi ukuzokwamukela uhla lwezimfuno zabo. “Basebenzi, okubalulekile ukuthi lolu hla luzonikwa omunye umphathi ophezulu nesinethemba ukuthi uzoqinisekisa ukuthi luyafinyelela kwiMeya,” kukhuza uMkhize. UMphathi ophuma ehhovisi leMeya, uMnuz Bongani Hlophe, uthembisile ukuthi bazoluthathela phezulu udaba lwalaba basebenzi. “Ngizoqinisekisa ukuthi izikhalo zenu zizothathelwa phezulu. “Nginganiqinisekisa ukuthi imeya iyanikhathalela njengabasebenzi futhi sizosebenza kanzima ukufeza izidingo zenu,” kusho uHlophe. Abasebenzi banike umasipala izinsuku eziyisikhombisa ukubheka uhla lwezimfuno bese bebuyela kubo nezimpendulo.