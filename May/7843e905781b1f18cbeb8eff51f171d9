OLundi, eZululand, inqwaba yabantu abavotile abaseThokoza lapho kuzalwa khona umholi weNFP uNkk Zanele KaMagwaza Msibi. Ukuvota okuyisipesheli kwenzelwe abangakwazi ukuya ezikhungweni ngenxa yokugula nokukhula kakhulu nabasebenza imisebenzi engabaniki ithuba lokuyovota. Omunye wesifazane ogulayo ovotele ekhaya uNkk Gqinqo Mnyandu (65), uthe uzizwa eyingxenye yokuthathwa kwezinqumo zezwe ngoba esevotile. Ubonge ithimba le-IEC ngokumhambela ekhaya. Nakuba uhlelo lokuvota beluhamba kahle kodwa kube khona izingqinamba kwabanye ngesikhathi bengakwazi ukuvota ngenxa yomazisi abebengekho. UNkk Agnes Mahaye (82), ithimba liyekile ukumvotisa ekhala ngokuthi umazisi wakhe akawuboni, wabekwa umalokazana wakwakhe naye obengekho. Kumphathe kabi ukudlulwa yithuba lokuvota. Omunye wabavoti osekhulile futhi ogulayo uNkk Flora Dunge (81), uthe usevotela ukuthi kusizakale abazukulu ngoba yena usekhulile. “Ngizizwa ngijabule ngokuba yingxenye yabavotayo. Ngihlala nezingane ezingasebenzi, ngifisa amathuba omsebenzi avulwe. Okuningi sikubonile kwenzeka njengamanzi nogesi kungenile’’ kusho uNkk Dunge. ENazaretha, e-Island ngasePinetown, uNkk Ntombikayise Cele (98) ujabule evota yize engasaboni kahle. Uthe ubonga iNkosi ngokumgcina aze abe neminyaka engaka. “Ngiphila ngokubilisa ukudla, ngidle imifino njengoba ngidondolozela nje. Ngisapheka ngihlanze nendlu,” kusho uNksz Cele. Uthe unezingane eziyisithupha nabazukulu abevile ku-30. UMnuz Alison Mhlungu (72) ohlala eNazaretha, uthe noma ephila ngempesheni kodwa usaqhubeka nomsebenzi wokwakha, apende nezindlu. “Ngivote ngoba ngithemba ukuthi kuzoba nezinguquko ezithinta ubugebengu ngoba ibona obusihlalisa lubhojozi.” UMnuz Zamowakhe Nzimande (65) uthe akasaboni kahle yingakho evote okuyisipesheli. Uthe waqala ukuvota kusuka ngo-1994 wathi uphila ngempesheni. UDkt Nkosazana Dlamini Zuma naye uvote ngokukhethekile izolo eCompensation kwathi uMbhishobhi Desmond Tutu bamvakashela ekhaya eKapa bezomvotisa. OwayenguNdunankulu wokuqala KwaZulu-Natal, uDkt Frank Mdlalose, obejwayele ukuvota eKuphileni High, eMadadeni uvotele ekhaya ngenxa yesimo sempilo. “Ngo-2016, ngavotela esikhungweni kodwa manje njengoba iminyaka ihamba nempilo iya ngokuntenga yingakho ngivotele ekhaya,” kusho uMdlalose ovotiswe ithimba ebeliholwa uNkk Nkosingiphile Dlamini. Kulindeleke ukuthi uqhubeke namuhla umsebenzi wokuvota okuyisipesheli bese kusasa ziyodlana imilala ezikhungweni.