ZININGI izindlela zokuzama ukwehlisa isisindo nokudla ukudla okunomsoco kulezi zinsuku kuleli. Ezinye uzwa kukhulunywa ngazo, ubuye uzwe zingasaphathwa. Kodwa indlela ebizwa ngeBanting, ibukeka ilokhu iluthole njalo udumo. Abantu abayisebenzisayo abawuvali umlomo ngayo. Okugqamile ngayo wukuthi akubona nje abesifazane abanedumela layo kodwa nabesilisa baveza ukuthi bayayilandela ngempumelelo. Lokhu kufakazelwa nangamakhasi akhuthaza le ndlela yokudla ezinkundleni zokuxhumana. Kule ndlela yokudla, kubekwa phambili amafutha anempulo kuhlehliswe izinto ezinoshukela nesitashi njengophuthu, irayisi, isinkwa, amagwinya, ujeqe, nokudla okugaywe kwaze kweqa (processed food). Ungoti endleleni yokudla ophinde abe wungoti kwezokuzivocavoca, uNkk Ella Mthethwa we-Ellegence Wellness Boutique, uthe imizimba yabantu ayifani ngakho iBanting ifike isebenze ngezindlela ezingafani kubantu. Yize sekuyinto abantu abaningi abayenzayo kodwa uNkk Mthethwa uthe kufanele umuntu ayenze ngosizo lukangoti ngoba ihambisana nobungozi. Uveze ukuthi umzimba ugcina kulesi sigaba esibizwa nge-ketosis, lapho umzimba usuke ususebenza ngamafutha kuphela ukusabalalisa umdlandla emzimbeni wonke. “Isebenza kakhulu kubantu abanqamula ukudla okunama-carbohy-drates. Imvamisa yabo badla kakhulu ukudla okunenyama okwandisa ama-protein namafutha egazini. “Iyindlela eshesha kakhulu yokwehlisa isisindo ngoba ukudla okukhuluphalisa ngamandla njengesinkwa ne-rice, umzimba usuke ungasakutholi. “Sikhuthaza ukuthi noma ibasiza abantu iBanting kodwa kumele baqale kudokotela bathole uhlobo lwesifo abanaso nokudla okungafanele bakuyeke nangephutha. “Kuyenzeka umuntu ehlise ukudla okunama-carbohydrates kuze kudlulele kugcine sekuba nezinkinga egazini,” kusho uNkk Mthethwa. Eqhuba uthe ukudla kumele kube namafutha, ama-carbohydrates, ama-protein kanjalo nezinye izakhamzimba ezincane ezilekelela amasosha omzimba ukuthi asebenze ngendlela efanele emzimbeni womuntu. UNkk Mthethwa uthe uma iBanting isebenzisa kakhulu amafutha emzimbeni womuntu, kuba nobungozi agcine esehlushwa yi-cholesterol. UNkk Mia Ankonisaho oyilungu lekhasi iBanting 7 Day Meal Plan kuFacebook, uthi selokhu aqala ukusebenzisa le ndlela, umzimba wakhe awuphindanga wafana. Wehlise isisindo ngendlela emangalisayo. “Ngesikhathi iBanting yehlisa ngokushesha isisindo somzimba, isebenzisa amafutha kumuntu, kugcina kuthinteka nenzinso ngoba kunesikali nezinga okumele ihlanze ngalo umzimba womuntu. “Uma sezisebenza ngokweqile sezihlanza umthamo omningi, ziyakhathala. “Sekuqala inkinga yezinso, iningi labantu libuya likhale ngokuthi emuva kokuzinciphisa liyazama ukudla okujwayelekile ukuze lingabe lisancipha kakhulu bese kuba nenkinga. “Umuntu ukhuluphala ngamandla ngenxa yokuthi ubengasebenzisani nongoti bamenzele izinhlobo zokudla ezifanele yena,” kusho uNkk Mthethwa. Ukuzivocavoca nokudla ukudla okubhalansile uthe yikhona abakukhuthaza kakhulu njengongoti uma umuntu ezama ukuzinciphisa isisindo somzimba.  Izinkinga ezihambisana nokuzinciphisa ngeBanting: * Ukuncipha ngokushesha kungakufaka ezindlekweni ngenxa yokuthi kumele uthenge izingubo ezintsha zingasakulingani ezindala * Umzimba wakho usebenzisa kakhulu amafutha angadala ukuthi ube nomkhuhlane, kepha uyadlula emiva kwesikhathi. * Kwabesilisa bangagcina beqisa kakhulu ocansini ngenxa yomdlandla odalwa ukungawulokothi ushukela. * Uba nomdlandla oweqile uzizwe unamandla ngenxa yokuthi awusadli ukudla okungenamsoco. * Abesifazane abaningi bazithola sebekhulelwa kalula uma bekwiBanting ngenxa yokuhlanzeka kahle kwegazi labo nokunye emzimbeni. * Ukuphathwa yikhanda okungadalwa ukuyeka ukudla okunoshukela. * Iphunga elibi emlonyeni elidalwa ukudla kakhulu izitshalo.  Ongakwenza ukulwa nalokhu:  * Hlala uvakashela ongoti bezokudla abazokwazi ukubona ukuthi ukudla kwakho kuyahambisana yini nokudingeka emzimbeni futhi ngabe kubhalansile yini. * Phuza amanzi kakhulu ngoba umzimba wakho usuke uwadinga kakhulu. * Uma usanda kuqala ungafaka kancane nosawoti ukuze ukulekelele ukulwa nezinkinga ezihambisana neBanting. * Kufanele unyuse isikali semifino nezithelo ekudleni kwakho, ungakudla kanye kanye noma ngokuhlukana. * Ikhasi leBanting lakuFacebook linenqwaba yongoti abanye babo abangodokotela. Omunye wabaseka iBanting uSolwazi Tim Noakes useke wabhala incwadi ekhuluma ngemihlomulo emihle yeBanting empilweni yomuntu.