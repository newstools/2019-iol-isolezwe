UDkt Khenani Makhoba (65) waseMlaza, ubefundisa isiZulu e-University of Zululand (oNgoye), lapho ethweswe khona iziqu zeDoctorate of Philosophy in isiZulu ngoLwesibili olwedlule. Ubengumbhali wengosi yeSolezwe ethi Inkundla Yokucobelelana Nobugugu. UNksz Nonduduzo Makhoba, oyindodakazi kamufi, uthe bathole umyalezo ngoLwesithathu ngokushona kukayise, obehlala emqashweni eduze kwenyuvesi. “Ubehambe ekhaya ngoMsombuluko esebuyela enyuvesi. Sisola ukuthi ujabule kakhulu ngoba kusukela ethweswe iziqu bekunemigubho ehlukene, kwaze kwashaya usuku aphindele ngalo enyuvesi. Nakhona ufike bamenzela umcimbi wokumhalalisela,” kuchaza indodakazi. Uthe akucaci ukuthi uyise ushone nini ngoba ngokwemibiko yezitshudeni abezifundisa, wagcina ekilasini ngoLwesibili. Kubonakale ngoba engatholakali ocingweni, kwayobhekwa endlini yakhe. “Okusijabulisayo ukuthi ushone ngokuthula. Utholakale elele embathile futhi ubengazange agule. Ubenesifo sikashukela, okungenzeka ukuthi ujabule kweqa ngoba ubekade azifuna lezi ziqu,” kusho uNksz Makhoba. Uthe uyise waqala ukuzibhalisela iziqu ngo-2002 abuye ayeke phakathi, yingakho ebejabule kangaka. Uveze ukuthi emigubheni uyise ubememe abantu akade abagcina, wahlanganisa zonke izihlobo. Okwenza umndeni ube nokuthula ngokushona kwakhe, ukuthi konke okwenzekile kuyizinkomba zokuthi bese kufike isikhathi. Uthe ubona sengathi imigubho bekuyindlela yokuvalelisa nokubonga kwabasondelene naye. UNksz Makhoba uthe ngisho isihloko asikhethile ngesikhathi enza ucwaningo kule PhD, besikhuluma ngokufa. Kodwa abanakanga ukuthi kusho ukuthini. UDkt Lucky Nkosi ongumsakazi woKhozi FM, ongomunye wabashaqekile uthe umufi kwakunguthisha wakhe eKwazini High, waphinda wamfundisa naseMpumalanga College of Education. Uphinde wamfundisa nase-University of Durban Westville esibizwa nge-University of KwaZulu-Natal. Uncome amava nolwazi olunzulu abe nalo ngesiZulu. Kuthiwa umufi ubesecele ukuthi agcine ukufundisa oNgoye kulo nyaka ukuze agxile kwezinye izinto. Ngesikhathi sokuloba, uNksz Naledi Hlefane, okhulumela inyuvesi uthe basazokhipha isitatimende uma sebeqoqe imininingwane. UMakhoba ushiye amadodakazi amabili, amadodana amathathu nomkakhe. Uzofihlwa ngesonto elizayo.