Lokhu kuvezwe umbiko obucayi wabaphenyi bakwaMdledle Incorporated, Isolezwe elinawo, ongamakhasi angu-289 ababejutshwe uNgqongqoshe wezokuBusa nokuBambisana neziNdaba zoMdabu KwaZulu-Natal, uNkk Nomusa Dube-Ncube. Lo mbiko uveza ukuthi maningi amahlazo enkohlakalo ayenzeka eNdumeni kusuka ngo-2016 ngesikhathi uMnuz Sboniso Mbatha ethatha izintambo zobuMeya. Phakathi kwawo kubalwa izimali ezazikhishwa njengeziyonikelela amasonto athile nawo adaluliwe ngamagama kodwa ezavele zangena kuye uMeya uMbatha, kube ezokuqashwa kwezinkampani zokupheka ngendlela eyayinomgunyathi nokunye. “UMbatha wakokotela incwadi kamasipala waqamba amanga ngayo kosomabhizinisi nasemphakathini, ethi ufuna imali yokuya eLondon engqungqutheleni yesifo somdlavuza. Wathi kubantu uyocoshela ulwazi kule ngqungquthela ukuze abuye azosiza abantu bendawo. Kunosomabhizinisi (eligodliwe igama lakhe) owanikela ngo-R10 000 ngoba ezitshela ukuthi uyasiza kanti uyaqolwa. UMbatha wenza abantu bamkholwa ukuthi konke ayekwenza wayekwenziswa uzwelo nothando lwabantu kodwa kwakungamanga ngoba imali yangena ebhange lakhe. Lokhu akwenza kwaba ukuphula izigaba zomthetho ezilawula ukuziphatha kwamakhansela. Sahlangana naye wavuma ukuthi wakwenza lokhu ayesolwa ngakho,” kusho umbiko kaMdledle. Lo mbiko uqhubeka uthi uMbatha wayefuna iminikelo ngisho kosomabhizinisi ababethola amathenda eNdumeni nokuyinto eyayiphambene. Okunye abaphenyi abakutholile ukuthi uMbatha akazange lo mnikelo awuveze kwamasipala ebhukwini lokudalula izinto noma izipho amakhansela asuke ezitholile. “Ophenyweni lwethu sithole ukuthi le nqgunqguthela ayikaze ibekhona njengoba yena ayeqoqa iminikelo ngegama lokuthi yayizohlala ngo-Ephreli 2016. Kunalokho sathola ukuthi eyabakhona yabangoSepthemba 2016. Okunye ngesikhathi uMeya ephenywa wakuveza ukuthi akazange alubhade ngisho e-United Kingdom, eLondon, kulowo nyaka. Okunye ukuthi abantu abamenywayo kulolu hlobo lwengqungquthela kwaba odokotela, abacwaningi, ongoti kwezempilo nabafundi bawo umkhakha wezempilo nabahlengikazi,” kusho umbiko. UMbatha eziphendulela, uthe uyazi ukuthi uyashawa futhi kunabantu abalokhu bemlandela abangakhathali. “Kusho ukuthi bayoyeka ukungilandela mhla ngifile laba bantu baseNdumeni ngoba sengahamba khona. Futhi ngiyazi ukuthi ngilandelwa esinye isikhulu esajutshwa uCogta esikhohlakele esaxoshwa kuwo lo masipala kodwa sabuya sesilethelwa uMnyango. Yiso ebesikokotela amaphepha amathenda, sikhwabanisa nezimali ngakho lolu phenyo angiluthembi futhi nalowo mbiko angikaze ngiwubone. Abaphenyi abakaze bakhulume nami. Ngempela yini kubalwe mina ngedwa ngoba bakhona nabanye abantu abebeganga eNdumeni?” kusho uMbatha. Okhulumela uMnyango wezokuBusa nokuBambisana neziNdaba zoMdabu KwaZulu-Natal, uMnuz Lennox Mabaso, uthe bona abakulindele ukuba kuthathwe izinyathelo ngoba lolu phenyo alushayi eceleni. “UMroza Buthelezi woKhozi FM ujwayele ukuthi ‘ungabonaka izinzipho zomuntu oqobabayo, wena idla inyama’, ngakho nathi sisho kanjalo. Okubalulekile ukuba kuboshwe abantu ngoba iForensic Report ayikaze iwaqambe amanga. Uma uMbatha eyiphikisa akaye enkantolo,” kusho uMabaso.