UZuma ubhekene namacala awu-18 okukhona kuwo elokugwazelwa yinkampani yezikhali, iThales. Icala lizolalewa ngamaJaji uJerome Mnguni, Jan Steyn noThoba Poyo-Dlwati. UMnuz Nathi Mncube, okhulumela iNhloko yamaJaji uMogoeng Mogoeng, uthe iPhini leNhloko yamaJaji eKZN uMjabuliseni Madondo ngeke lisilalele lesi sicelo. Ngokujwayelekile uma uZuma ezovela enkantolo kuba nomlindelo nemashi. Kodwa kulokhu abamesekayo bathe ngeke ube khona umlindelo, kuzoba nomkhuleko ekuseni. UMbhishobhi Vusi Dube, ongumgqugquzeli wabaseka uZuma ozophinda abe yilungu elizofungiswa esiShayamthetho, uthe kuzoba nemashi. “Kuzoba nemashi ezosuka eDales Park iye eFreedom Park eMgungundlovu. Sizobe sesiba nomlindelo ngesikhathi kuqhubeka icala. Silindele ukuthi uZuma akhulume nathi ngesikhathi sekhefu eliye libe ngabo 1 emini. Silindele ukuthi asitshele ukuthi kwenzekeni enkantolo nokunye okuzobe sekuvelile,” kusho uDube. Umholi we-African Freedom Revolution, uMbhishobhi Timothy Ngcobo, uthe uZuma udlala izitha zakhe ezizama ngayo yonke indlela ukuthi zimcindezele. Uthe uzobe esenkantolo ukuyoseka uZuma futhi uzomseka kuze kube sekugcineni ngoba ukholwa wukuthi akanacala kodwa wakhelwa uzungu. Ugxeke isinqumo sophiko lwezokushushisa sokubuyisa amacala akudala.