IKhomishini yezokhetho i-Independent Electoral Commission (IEC) ithi konke sekumi ngomumo mayelana nalolu khetho olubhekwe ngabomvu ukuthi ubani ozodla umhlanganiso. I-IEC inxuse abantu ukuthi baphume ngobuningi bayovota njengoba izwe ligubha iminyaka engu-25 lokubuswa ngentando yeningi. UMnuz Sy Mamabolo, isikhulu esiphezulu se-IEC unxuse ukuthi kube nokuthula njengoba abantu bevota. Uthe noma kube nezehlakalo ezimbalwa ezinsukwini ezimbili zokuvota kodwa akuzange kuphazamiseke ukuvota okuyisipesheli. KwaZulu-Natal kusatshiswe abasebenzi bale khomishini eMkhanyakude naseZululand ngoMsombuluko kuthiwa abangazivuli iziteshi kodwa bagcina bezivulile. “ELimpopo eGiyani kuhlaselwe abasebenzi ngemimese yiqulu lamadoda athathe amaphepha okuvota angu-93 abengasebenzile abagcine bewacekelile. Akekho olimalile akuzange kuphazamiseke ukuvota.” Uthe kuboshwe ababili wathi kube nezingozi ezimbili ezihlanganisa abasebenzi bekhomishini kodwa akekho oshonile. EBenoni Ekurhuleni kususwe iphini lomphathi wesikhungo ovele kwi-video esizana nomele iqembu bekhipha amanye amavoti abesezimvulophini. I-IEC ithe imsusile yathi kwezinye izikhungo akuzange kusetshenziswe izimvulophi ezimbili uma kuvotwa ngokuyisipesheli. UMamabolo uthe kwezinye amaphepha okuvota abengafakiwe izitembu ngemuva njengoba uma engenazo awabalwa ngosuku lokhetho. “ETzaneen, eLimpopo kutholakale amabhokisi amathathu angasebenzile eduzane nomgwaqo. Uphenyo luveza ukuthi alahleke ngesikhathi ehanjiswa ezikhungweni zokuvota.” Isikhulu sezokhetho uMnuz Mawethu Mosery, sithe konke sekumi ngomumo mayelana nokuvota namhlanje esifundazweni. Sithe zizovulwa zonke izikhungo ezingu-4888 wathi bangu-60 000 abasebenzi abazobe besiza. Sinxuse abantu ukuthi basheshe bayovota ukuze usheshe uqale umsebenzi wokubala amavoti uma sekuvalwe izikhungo zokuvota. Ukubala kuzoqala ngo-9:30 ebusuku. UNKk Ntomb’futhi Mainga, we-IEC KwaZulu-Natal, uthe kuvalelwe abasebenzi bale khomishini KwaMaphumulo wathi eGreyville itende lifike sekudlule isikhathi. “Kuke kwaba izehlakalo eThekwini, uLundi, Mlalazi, Msunduzi, Umvoti, Abaqulusi, Jozini nakumasipa iDr Nkosazana Dlamini Zuma naseDr Langalibalele Dube. “Kube nesehlakalo lapho ophethe isikhungo eDr Nkosazane Dlamini Zuma onguthisha oshiye isikhungo wayoqhubeka nokufundisa. Sikwazi ukuvakashela abantu abangu-42 260 esibavotise emakhaya kwathi abangu-31 000 bavotela ezikhungweni.” Zingu-22 924 izikhungo zokuvota kuzwelonke, bangu-26.7 million abantu ababhalisele ukuvota. Zingu-170 000 iziboshwa ezizovota, kutshalwe amaphoyisa angu-51 306.