I-DA yaba yiqembu eliphikisayo ngemuva kokhetho lwango-2014 ngemuva kokuzalwa kweNFP. I-ANC yathatha izintambo zokuhola iKwaZulu-Natal kwi-IFP ngo-2004 ngemuva kwesikhathi eside kwabusa uhulumeni wentado yeningi oholwa yi-ANC owangena ngo-1994. UMnuz Narend Singh, uMgcinimafa we-IFP, uthe bajabule ngezibalo esilobe zisaveza i-IFP ilele isibili wathi kuseva ukusho ukuthi izinto zizogcina zinjengoba bekuveza izibalo. Uthe kunenqwaba yomasipala abebengakabalwa wathi ezintatha zanamhlanje kuzobe sekucaca ukuthi izibalo zizohamba kanjani. “Uma ubheka izibalo iNFP okwamanje iveza ukuthi iyafa, iDA iyasilandela. Azikakabalwa izibalo zezindawo zasemadolobheni ngakho sinethemba ukuthi sizoba phezulu,” kusho uSingh. UNobhala we-ANC uMnuz Mdumiseni Ntuli, uthe umkhankaso abebewuhola bebazi ukuthi uzogcina uphumelelisa le nhlangano iphume ibumbene. Uthe abanye bebelandela emuva kwe-ANC wathi noma isikhishiwe imiphumela, i-ANC izodla umhlanganiso. “Abanye bebelandela emuva kwethu, bebanga ukuthi ubani ozoba yiqembu eliphikisayo. Akusikhathazi ukuthi ubani ozoba yiqembu eliphikisayo, sifuna ukubonga kubantu besifundazwe ukuthi bayethembile i-ANC futhi bayakholelwa kuyona nathi sizoqhubeka sibeke isifundazwe nabo phambili,” kusho uNtuli. Umholi weDA uMnuz Zwakele Mncwango, uthe noma bekuseva ukusho nokubona ukuthi bazomakuphi kodwa kuyabajabulisa ukuthi bathole amavoti ezindaweni lapho bebengekho khona. Uthe amavoti aqhamukayo, aqhamuka emakhaya lapho bekhula khona wathi abantu bayalethemba leli qembu. “Ukube bekuyiminyaka edlule ngabe iDA ibiphansi kakhulu kodwa manje uma ubheka singaphezulu kuka-10%. Lokhu kukhomba ukuthi abantu bayayethemba iDA futhi iyakhula.” Kushaye u-11 ekuseni i-ANC imi ku-53.45%, i-IFP ku-17.43%, iDA ku-14.19%, i-EFF ku-9.13% kanti iNFP eke yabhekana nezinkinga eziningi okubalwa ukugula kukaMengameli wayo uNkk Zanele Magwaza-Msibi nokungalungeneli ukhetho lwango-2016 imi ku-1.46%. I-NFP ike yabhekana nenkinga yobuholi obuyisane ezinkantolo njengoba kumanje iphethwe abaholi ababekwe yinkantolo.