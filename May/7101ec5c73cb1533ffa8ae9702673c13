Abemindeni bathi bakhungathekile kulandela ingozi abayichaze njengenyantisa igazi edlule nemiphefumulo yabantu abayisithupha. Engozini kushone uMnuz Sphelele Mdlalose (25), Tukelo Molefe (16), uMnuz Pielo Molefe nowasemndenini wakwaSibiya. Abanye ababili abashonile akubona abendawo. Unina omncane kaMdlalose okusolakala ukuthi nguye obeshayela itekisi, uNksz Phumzile Dlamini uthe uSphelele ubengumuntu onosizo ekhaya. “Ubeyingane elungile futhi enosizo kakhulu lapha ekhaya, umndeni ulahlekelwe kakhulu ngokushona kwakhe,” kusho uNksz Dlamini. Umndeni wakwaMolefe uthe udabuke kakhulu ngokudlula emhlabeni kwamalungu awo amabili. “UTukelo noPielo bekuyizingane ezilungile nezihloniphayo. Kunzima kakhulu emndenini ngoba besikade sifihla ugogo ekuqaleni konyaka njengoba sekushona bona,” kusho uNksz Xoliswa Mabe womndeni. UNksz Mabe uthe umndeni ubungazi ukuthi laba bagibele leli tekisi. Abomndeni wakwaSibiya banqabile ukuphawula ngokushonelwa kwabo kwabezindaba. Ikhansela lakule ndawo uMnuz Fukang Molefe lithe umphakathi ukhungathekile ngenxa yale ngozi. “Iphansi imimoya endaweni ngoba sishaqekile ngale nto eyenzekile. Abantu abane abashonile baphuma kule ndawo futhi bekusengabantu abasha. Sigqemeke engeqiwa ntwala nemindeni ilahlekelwe kakhulu,” kusho uMolefe. Uthe kujwayele ukwenzeka izingozi emgwaqweni okwenzeke kuwo lesi sehlo. “Uma kungashayisanga izimoto noma zigingqike kuvame ukuthi kushayiswe abahamba ngezinyawo. Sike sasifaka isicelo sokuthi kufakwe izinciphisajubane kulomgwaqo, manje sisalindile,” kusho uMolefe. Umthombo weSolewe ongathandanga ukudalulwa uthe itekisi belithathwe omunye wabashonile kungaziwa kubo. “Itekisi beliqashwe yibo ukuthi libahambise liphinde libabuyise emgubhweni iMay Fair obuseVryheid. Ngenkathi umshayeli wetekisi esebuyele ukuyobalanda upake itekisi wabe eselala, Oyedwa ube esentshontsha ukhiye wathatha itekisi washaya wachitha kungaziwa kubo. Akwaziwa ukuthi bebeyaphi,” kusho umthombo. Okhulumela amaphoyisa KwaZulu-Natal uCol Thulani Zwane, uthe kuphenywa amacala okubulala ngokungenhloso.