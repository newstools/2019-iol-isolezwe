Kulesi sigameko kuboshwe indodana kaMnuz Mlungu Zuma (62), eneminyaka engu-42 nomngani wayo ngecala lokuhlela itulo lokubamba inkunzi. UZuma elandisa Isolezwe esemzini wakhe izolo, uthe ngoMsombuluko ekuseni ubesendleleni eya ebhange eyofaka imali yebhizinisi lakhe njengoba edayisa imfuyo okubalwa izimbuzi, iziklabu nezinkomo. Uthe ubone eshayelwa ucingo abantu angabazi bambuza ukuthi ukuphi. Uthole ukuthi abebemshayela ucingo ngamaphoyisa. “Ngisuke endlini ngo-5.30 ekuseni njengoba ngihlala ngenza ngiya ebhange ngihambisa imali yebhizinisi lami enguR8 500, nemali yesitokofela enguR11 000 njengoba ngiwusihlalo. Ngashayelwa ucingo abantu engingabazi, ngathola ukuthi amaphoyisa. Ngawafica esengilindile esitobhini esebabambile abasolwa ababezongibamba inkunzi. Indodana okuyiyona eyayishayela izigebengu ucingo izitshela ukuthi sengiphumile endlini nayo yabe isilandwa ekhaya yaboshwa,” kusho uZuma. Uthe utshelwe amaphoyisa ukuthi indodana yakhe yahlela nomngani wayo ukuba abanjwe inkunzi ngoba uphatha imali enkulu efika koR50 000 njalo ngoMsombuluko ekuseni. Uthe indodana yakhe nomngani wayo baxoxela umuntu wesithathu befuna abasize bathole nesibhamu, nokuyilapho udaba lufike khona emaphoyiseni. Uthe indodana yakhe ineminyaka emibili ihlala naye njengoba yayihlala nonina phambilini. “Indodana yami ngiyikhombise umsebenzi ukuze izokwazi nayo ukuthola imali kodwa yona ingihlanganyela nezigebengu,” kusho uZuma. Utshele Isolezwe ukuthi ubone ukuthi kumele abonge ngenhlanhla emvelele njengoba abantu behlale bebanjwa inkunzi baze babulawe. “Ngisinde ekufeni ngoba bebezofuna imali nginqabe nayo bese beyangibulala ukuze bayithole. Ngizohlaba imbuzi ngibonge emadlozi asekhaya ngokungisindisa emlonyeni wengwenya. Ngibonga kakhulu nasemaphoyiseni ngokusebenza ngokushesha,” kusho uZuma. Uthe ngesikhathi sebeboshiwe abasolwa, wahamba namaphoyisa waya esiteshini saseMariannhill wenza isitatimende wabe eseqhubeka waya ebhange eThekwini eyofaka imali yakhe. Uthe babe sebethatha isinqumo ukuthi imali yesitokofela izoyiswa ebhange ngenye indlela futhi nemali yebhizinisi lakhe uzoyihambisa ngenye indlela ephephile ngokuzayo. Okhulumela amaphoyisa KwaZulu-Natal, uColonel Thembeka Mbele, uthe lusaqhubeka uphenyo njengoba abasolwa beboshiwe ngecala letulo lokubamba inkunzi. Bekulindeleke bavele maduze enkantolo.