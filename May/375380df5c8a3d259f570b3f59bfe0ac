UMchunu uthe mkhulu umsebenzi owenziwe yiKhomishini kaMoerane eyayiphenya ngokubulawa kosopolitiki. “Mkhulu umsebenzi owenziwe yikhomishini, umbiko wayo waya ngisho kuMengameli. Okuhle ukuthi uMengameli ozongena uyalwazi udaba lwalo mbiko kanjalo noNdunankulu ozongena ubesesigungwini songqongqoshe, uyalwazi lolu daba,” kusho uMchunu. UMchunu, obe nengxoxo ne-Independent Media, ubephendula umbuzo ngalabo abakhala ngokuthi kwamoshwa imali kuqokwa ikhomishini eyayiphenya ngomsuka wokubulawa kosopolitiki kodwa kuze kube yimanje zisaqhubeka lezi zehlakalo azinqandeki. Uthe indaba yokubulawa kosopolitiki akuyona into ongamane uyixazulule ngosuku olulodwa idinga ukuthi kubanjiswane. Uqhube wathi ezindaweni ezaziyisizinda zodlame isimo sesadamba kuzona okubalwa namanye amahostela. “Kumele indaba yombiko ilandelelwe ingayekwa nje ukuze kuliwe nesihlava sokubulawa kosopolitiki.” Uthe ngesikhathi sakhe akukaze kube nezinsolo zokuthi kube nenkohlakalo kuhulumeni. “Singenelelile eMzimkhulu senza uphenyo kwaba nombiko owanikwa oKlebe ngendaba yakhona, esingenawo amandla okubopha abantu. “Sisukumile safuna kuphenywe lapho besizwile khona ukuthi kukhona okungahambi kahle kodwa lapho singazi khona asikwazi ukuthi sithi akuphenywe.” Ngodaba lwaseThekwini, uthe akudingekanga ukuthi benze uphenyo ngoba umkhandlu iwona owazenzela uphenyo wona. “Ngakhuluma neMeya nomphathi womkhandlu eThekwini, bangitshela ukuthi uphenyo lwabo olwaveza ukuthi kunezinto ezenzekayo, akuzange kuzenzekele umkhandlu owenza uphenyo. “Uma kukhona izinsolo zenkohlakalo, saziswa ngazo sifuna izincazelo noma sifune kuphenywe.” Uthe kuyamkhathaza ukuboswha kosopolitiki, wathi balinda uphenyo luze luphothulwe. “SineMeya ebisanda kuboshwa, kwahoxiswa amacala okwesikhashana, amaphoyisa angaphinda avuse amacala. Kuhle ukuthi kukhona okwenzekayo, uma umuntu ebekwa amacala kumele ahambe ayophendula enkantolo.” UMchunu uthe uthatha umhlalaphansi kuhulumeni, hhayi kwezepolitiki. “Ngithatha umhlalaphansi kuhulumeni, hhayi kwezepolitiki. Ngizoqhubeka ngibambe iqhaza ngiyilungu leSACP futhi ngiyilungu likaKhongolose.”