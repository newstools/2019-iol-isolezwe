UZOFUNGISWA namhlanje uMnuz David Mabuza ohoxe ngomzuzu wokugcina ngeledlule kufungiswa amalungu amasha. UMabuza kulindeleke ukuthi abe yiPhini likaMengameli Cyril Ramaphosa uma esememezela ikhabhinethi yakhe, okubikwa ukuthi uzoyimemezela kuleli sonto. NgoLwesibili ekuseni ihhovisi likaSotswebhu omkhulu we-ANC, uNksz Pemmy Majodina likuqinisekisile ukuthi uMabuza uzofungiswa njengelungu lePhalamende endlini kaMengameli ePitoli.  “IPhini likaMengameli we-ANC, uMnuz David Mabuza uzofungiswa namhlanje. Uzofungiswa uMengameli wamaJaji uMogoeng Mogoeng,” kusho isitatimende.  UMabuza nabanye abaholi abawu-20 be-ANC bahlangane nesigungu esiqondisa ubugwegwe kule nhlangano ngoLwesihlanu ukudingida izinsolo ababekwe zona. UMabuza ngesikhathi ehoxa ekufungisweni waveza ukuthi ufuna ukugeza igama lakhe kuqala ngaphambi kokuba yilungu lePhalamende. Ngesikhathi ehoxa, uRamaphosa waveza ukuthi uMabuza wazicelela yena ukungafungiswa ngoba kunombiko wekomiti elibhekele ukuziphatha. Kuthiwa lo mbiko awumbeki kahle uMabuza. "Kuphume umbiko oveza ukuthi sengathi ufake igama lenhlangano ehlazweni. Ucele ukuthi anikwe ithuba elanele lokuxoxa nekomiti elibhekele ukuzophatha," kusho uRamaphosa esitatimendini.  UMabuza, owayenguNdunankulu esifundazweni saseMpumalanga, akakaze abhekane namacala asolwa ngawo enkantolo.  Ngemuva kokuhoxa kukaMabuza, kube nembiko yokuthi uRamaphosa angase aqoke elinye iPhini. Phakathi kwabaholi be-ANC obekunemibiko yokuthi bangase bathathe lesi sikhundla kubalwe uDkt Nkosazane Dlamini Zuma noNksz Lindiwe Sisulu.  Ekhuluma ne-eNCA ngoLwesibili ekuseni, okhulumela i-ANC uMnuz Pule Mabe uthe i-ANC ayikaze ithi uMabuza akasayi ePhalamende futhi ngeke esaba yiPhini likaMengameli.  “Esakusho nje ukuthi ucele ukunikezwa isikhathi sokuthi abhekane nodaba abebhekene nalo bese eyabuya ezoqhubeka nomsebenzi ePhalamende,” usho kanje. African News Agency (ANA) and Political Bureau