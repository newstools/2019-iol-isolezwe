Ngaphandle kombhikisho wamalungu omphakathi waseMistake Farm, eMzinto odonse amehlo abaningi lapho umphakathi uphazamise ukuvota, ezikhungweni ezimbili kuphinde kwaba nezigameko ezimbili lapho kuhlaselwe khona amavolontiya e-ANC eBhobhoyi, ePort Shepstone naseHarding. EBhobhoyi kubikwa ukuthi ivolontiya le-ANC lihlaselwa ngabantu abafike esikhungweni sokuvota bedakiwe bafike balishaya. UMnuz Sboniso Eric Ndwalane kuthiwa ubesiza owesifazane osekhulile emlekelela evota ngesikhathi kungena amadoda abedakiwa kwaba nokuhilizisana phakathi kwakhe nawo nokuholele ekutheni agcine eselwa nenye yawo kwangenelela nalawa amanye amshaya amlimaza. Iphoyisa ebeligade kulesi siteshi kodwa elicele ukuthi lingadalulwa ngoba alivumelekile ukukhuluma nabezindaba lithe umsolwa ufike edakiwe esiteshini ehamba ethuka inhlamba wagcina eselwa nevolontiya le-ANC ebelizama ukumkhuza. Lithe kodwa bakwazile ukumbamba ngokushesha umsolwa wabe eseboshwa. Ethintwa uNdwalane izolo, unqabile ukuphawula wathi udaba selusemaphoyiseni. Kwesinye isehlakalo esenzeke eHarding kubikwa ukuthi nakhona ilungu le-ANC lishaywe kanzima ngabantu okusolwa ukuthi bangamalungu e-IFP. Osebenza ophikweni lwezokuXhumana kwi-ANC KwaZulu-Natal, uNkk Noluthando Nkosi, usiqinisekisile isigameko saseHarding kodwa wathi abanayo imininingwane egcwele. “Sikhona isigameko esinjalo esenzeke eHarding kodwa sisalinde ukuthola imininingwane ephelele,” kusho uNkk Nkosi. Imizamo yokuthola ihhovisi le-ANC eHarding ayizange iphumelele izolo ucingo lwakhona belukhala lungabanjwa luze luzicimele. Okhulumela amaphoyisa KwaZulu-Natal, uLt Colonel Thulani Zwane, uthe kuvulwe icala lokushaya ngenhloso yokulimaza esiteshini samaphoyisa ePort Shepstone ngemuva kokuthi owesilisa oneminyaka engu-47, eshayiwe eBhobhoyi. “Umsolwa oneminyaka engu-23, uzovela eNkantolo yeMantshi yasePort Shepstone maduze,” kusho uZwane.