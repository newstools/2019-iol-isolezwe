Ziyethusa izinto ebezikhishwa emlonyeni wumuntu omncane obeshada. Usekhombisile ukuthi akaphusile ngomqondo futhi uyahlambalaza. Emqondweni wakhe wazi ukuthi umuntu wesifazane yinto yocansi. Njengoba kade esho ohlelweni obelusakazwa ngoMgqibelo ethi into ayijahile wukuya ocansini nokuthi kuyoba wubusuku bonke nasekuseni kube yileso. Ubesho aze agcizelele ukuthi kuyoma yonke into ngisho ukudla okuya ethunjini kuyoma ngoba kwenziwa inkonzo yasekamelweni. Yisiphi isifundo esitholwa wontanga yakhe ababuka uhlelo? Ngokwami uhlelo kalwakhi. Lufundisa izingane ukuthi kushadelwa ukujaha ezasekamelweni. Nalaba abaqopha uhlelo ngiyethemba bahleka baze balala phansi belalele konke okukhulunywa yile ngane. Kusafanele igxile esikoleni, mhlawumbe nomqondo uzoqaqeka. Okwamanje kuhlwile kulo mfana. Uke akhulume uzwe ukuthi usemaphusheni, kuze kube sengathi ungamvusa umphaphamise. Abantu besifazane kabazona izinto zokuya ocansini. Kufanele ufunde ukubahlonipha, ufunde nokukhuluma ngendlela enenhlonipho, uqoqe ulimi lwakho. Ngiyafisa ukukubona emva kweminyaka emihlanu ezayo, ngibone ukuthi uyobe unjani uma unje njengamanje. Kuyamangaza nokubona abazali bevumelana ngento ebhedayo. Umuntu uyakhula, adlule ezigabeni zonke zokukhula. Usuka ebunganeni abe wumfana, abe yibhungu, abe yinsizwa anduba abe yindoda. Le mambana yona isuke ebufaneni yaba yindoda. Uzothi eseyindoda bese eqala enza okwezinsizwa ngoba ujombe izigaba zempilo. Abantu abadala abangajatshuliswa wukubona ilobolo ngoba umuntu wesifazane akadayisi. Musani bazali ukwenza ibhizinisi ngezingane zamantombazane. Ingane kufanele ifunde noma ngabe eyesifazane, yesekwe emaphusheni enawo iye phambili. Umendo uyozifikela ngaleso sikhathi esaziwa nguNkulunkulu. Bazali musani ukujaha, fundisani izingane, alikho ifa elifana nemfundo. Imfundo yifa ongeke waliphucwa muntu. Nijaha izingane ngokuthi zishade. Akuthembisi ukuthi bogugelana laba bantu. Ake sikhonjiswe izinto ezakhayo futhi ezimnandi, hhayi izinto ezehlisana isithunzi. Lo mfana usadinga ukukhula ngomqondo, akhohlwe wumshado, ufunde. Kuningi azokuzuza uma efunda. Bazali, bonisani izingane ngokuyikho nokuyiqiniso.  Bonginkosi Grey Phungula