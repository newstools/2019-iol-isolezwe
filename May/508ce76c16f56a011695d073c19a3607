UMCULI we-Afro Soul isimume emphinjeni indaba yokusolwa kwabesifazane ngazo zonke izinkinga ezivela ebudlelwaneni obuphakathi kwabo nabantu besilisa. UKelly ubhoke ngolaka kwivideo ayifake ekhasini lakhe ku-Instagram lapho akhalaze khona ngokusolwa kwabesifazane kukho konke okubi okwenzeka emphakathini. “Ukucasuka kwami kususwa ukuthi konke okubi okwenzeka emphakathini kukhonjwa umuntu wesifazane. Udlwenguliwe? Kukufanele ngoba ubungagqikile ngendlela. Kuba ngowesifazane ogxekwayo. Umyeni wakho akathembekile? Ingenxa yakho ngoba awumenelisi. Uma kungenjalo kukhonjwa lo munye wesifanze, obizwa ngomuntu obhidliza ikhaya. Umyeni yena? Akaqondiswa ngezenzo zakhe. Uma kushone umyeni wakho uba ngumsolwa wokuqala,” kusho uKelly kwivideo. Lo mculi uphawula kanjena nje akakhulumi ngento angakaze adlule kuyo. Ngemuva kokushona kowayeyisinqandamathe sakhe, uSenzo Meyiwa ngo-2014, abantu abaningi bafuna izimpendulo kuyena. Kuze kube u-2019, uKelly Khumalo kusanabantu abasafuna izimpendulo kuye ngokubulawa kukaMeyiwa eVosloorus, kubo kanina kaKelly. Nasezinkundleni zokuxhumana akakutholi ukuphumula abantu bemubuza njalo ukuthi ubani owabulala uMeyiwa.