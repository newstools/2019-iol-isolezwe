INGASE ivalwe eminye imizila yezitimela ezindaweni ezakhele iTheku uma izinxushunxushu ezikhona zingaxazululeki ngokushesha. Lokhu kuvezwe abePassenger Rail Agency of SA (Prasa). IPrasa kuleli sonto ithathe abezindaba yabagibelisa isitimela ngenhloso yokubachazela kabanzi ngezingqinamba le nhlangano ebhekene nazo mayelana nemizila yezitimela ikakhulukazi eMlaza. Abezindaba bebehamba nonjiniyela bakwaPrasa abebechaza kabanzi ngokubambezeleka kwezitimela nezimbangela zakhona. Kwezinye zezinkinga ezivelile, kubalwe ukudlanga kwemilutha yezidakamizwa (amaphara) eyeba izintambo kojantshi njengenye yezinto edala izinkinga. Kulolu hambo, okhulumela iPrasa, uMnuz Zama Nomnganga, uthe sebeyisusile imilutha emzileni kodwa izinkinga ezinkulu zisekhona. Uthe kunemijondolo evumbuke eMlaza eminyakeni emihlanu eyedlule, evimbe onjiniyela bakwaPrasa ukuba basebenze emizileni. UNomnganga ukhuluma kanjena nje, ezinyangeni ezimbalwa ezedlule abantu baseMlaza bavuke umbhejazana babhikishela emahhovisi akwaPrasa bacekela phansi impahla. Babekhala ngokungafiki ngesikhathi kwezitimela, abathi sekubenze abanye baxoshwa emsebenzini, kanti abanye banikwa izexwayiso ngenxa yokungafiki ngesikhathi. Kuvele ukuthi akhona amaxhokovana akhiwa yile milutha kodwa leyo mizamo iphelele ezeni njengoba isibuye yavumbuka eminye, abanye bakha phezu kwawo ujantshi. “Sizama ukuthola uMasipala weTheku noMnyango wezeziNdlu ukuba usisize ekususeni laba bantu (kojantshi),” kusho uNomnganga. Eqhuba uthe babuye basebenze kanzima ukususa isihlabathi, izindlu zangasese namatshe kojantshi, okusuke kuvela emijondolo. Uthe lokhu kugqame kakhulu ngesikhathi kunezikhukhula. Okunye okuphazamisa izitimela ukwebiwa kwamakhebuli.