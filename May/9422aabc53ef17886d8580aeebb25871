Umhlaziyi wezepolitiki, uSolwazi Bheki Mngomezulu, uthe: “Uma ingekho into emvimbayo angiboni engaqhubeki nokuba yiPhini likaMengameli wezwe ukuze konke kuqhubeke kahle ngoba abanye bangathi ukungaqhubeki kwakhe kukhethwe omunye umuntu kwesePhini likaMengameli wezwe kungadala ukuthi kube nabaholi ababili abasemagunyeni acishe afane uma yena ezokuba yiPhini likaMengameli weqembu kuphela.” Ekhuluma ne-Independent Media umhlaziyi uDkt Somadoda Fikeni naye uhambe emazwini kaMngomezulu wathi kungaba nzima ukuthi uMabuza angakhethwa ngemuva kokuthi etholwe emsulwa. Mayelana nodaba lokuncishiswa kwekhabhinethi, uFikeni uthe uMengameli Cyril Ramaphosa unenkinga ngoba kukhona abantu okuzoba sengathi ubaphuca amaqatha uma kuvalwa iminyango ethile. Kuke kwanokungabaza ukuthi kungenzeka uMabuza angaqhubeki nokuba yiPhini likaMengameli wezwe emuva kokuthi engafungiswanga kade kufungiswa amalungu ePhalamende ngeledlule. UMabuza wacela ukuthi angafungiswa ngoba efuna ukugeza igama lakhe kwiKhomishini yenhlangano ebhekelele ukuziphatha mayelana nezinsolo zenkohlakalo ezithinta indaba yokuthengwa kwezimoto esifundazweni iMpumalanga ngesikhathi esenguNdunankulu wakhona. No-Adv Mkhwebane naye umthole emsulwa. Manje iyaqina imibiko ethi uMabuza, odume ngelikaThe Cat kwezombusazwe ngenxa yekhono lakhe lokushaya izibalo, uyabuya njenge Phini likaMengamel wezwe. Esitatimendeni esithunyelwe kwabezindaba ihhovisi likaMengameli Ramaphosa lithe liyitholile imibuzo kwabezindaba, akade befuna ukwazi ukuthi uzoyimemezela nini ikhabhinethi. “UMengameli uzoyimemezela ngokuhamba kwesonto ikhabhinethi yakhe. Ngeke ayimemezele namuhla,” kusho isitatimende. Okhulumela i-ANC, uMnuz Pule Mabe, uthe kulindeleke ukuthi uRamaphosa amemezele ikhabhiethi yakhe ngokuhamba kwesonto wacela ukuthi athintwe namuhla ngeminye imininingwane. Khonamanjalo, umcimbi wokugcotshwa kukaNdunankulu waKwaZulu-Natal, uMnuz Sihle Zikalala, kulindeleke ukuthi ungabi wubukhazikhazi emzini kaNdunankulu eMgungundlovu.