LISHONE elayizolo 'omakoti' okungamaqembu epolitiki amancane, amanye abeqala ukungenela ukhetho, esafunga egomela ukuthi ukhetho lwakulo nyaka belungakhululekile. Basabise nangokuthi ngeke bawusayine usomqulu ohlonza lolu khetho njengolube olukhululekile. Bakhala ngenhlangano eyengamele ukhetho kuleli i-IEC, abathe iyona ebahlinzele ezibilini. Kodwa abahlaziyi bezepolitiki bathi lamaqembu ayazihhumela nje ngoba azihlulekele. Noma kungathiwa akuqalwe phansi kuvotwe, ngeke alibone elidlalwayo. Umhlaziyi wezepolitiki uMnuz Thabani Khumalo, uthe la maqembu asuke aba maningi kakhulu kulokhu, nokwenze amavoti amancane kwadingeke ahlukaniselane wona. Omunye umhlaziyi uSolwazi Mcebisi Ndletyana uthe la maqembu azitshele ukuthi izinkinga ezibikwa eqenjini elibusayo zizokwenza ukuthi abantu bawavotele, okuyinto engenzekanga. “Ngangishilo nasekuqaleni ukuthi le nqwaba yamaqembu eqhibukile, izodumala uma sekukhishwa imiphumela. Akwehlanga kahle lokhu kuwona kodwa ke nakho-ke sekuyenzeka,” kusho uNdletyana. Nokho kuwona la maqembu amancane, akhona enze kanconywana nazosithola isihlalo noma ezimbili ePhalamende likazwelonke njengoba kushaye isikhathi sokushicilela esewatholile amavoti angabanika isihlalo okungenani esisodwa. Iqembu likaPatricia de Lille, iGood, lishone elayizolo seliwutholile u-62 000. Elinye iqembu elisha ceke eliholwa uMnuz Vuyolwethu Zungula, i-African Transformation Movement (ATM) ebisendaweni yesishiyagalombili ngamavoti awu-61 000. La maqembu aqumba phansi asenegama namava kule ndima okuyi-Azanian People’s Organisation (Azapo) nePan Africanist Congress of Azania azikhotha amanxeba sikhuluma. Nakwezinye izifundazwe la maqembu asenazo izihlalo njengaseWestern Cape iGood ilele isine ngamavoti angaphezu kuka-59 900, i-ACDP isendaweni yesihlanu ngamavoti angaphezu kuka-52 900 neVF esenamavoti angaphezu kuka-98 000. EGauteng iVF Plus ilele isine ngamavoti angaphezu kuka-100 000 kanti naseNorth West inangaphezu kuka-41 000. I-UDM yona ilele isine ngamavoti angaphezu kuka-48 800 e-Eastern Cape kanti i-ATM isendaweni yesihlanu ngamavoti angaphezu kuka-28 000. Emaqenjini abebhekwe ngabomvu kodwa angalibonanga elidlalayo, yiSocialist Revolutionary Workers’ Party kaMnuz Irvin Jim, i-African Content Movement kaMnuz Hlaudi Motsoeneng, Agang SA, Minority Front neBlack First, Land First (BLF) kaMnuz Andile Mngxitama. Amaqembu abhacaze kakhulu:  Kuwo kubalwa iNational People’s Ambassadors (NPA) ebiyibambe emsileni ngamavoti angaphezu kuka-1 400, iSouth African Maintenance and Estate Beneficiaries Association ebinangaphezu kuka-1 700, iPeople’s Revolutionary Movement (PRM) ebinangaphezu kuka-2000, iPower of Africans Unit ebinangaphezu kuka-2 060, iFree Democrats ebinabalelwa kuka-2093 neNational People’s Front ebinabalelwa kwawu-2 682.