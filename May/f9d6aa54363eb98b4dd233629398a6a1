Abazali babafundi bakulesi sikole bavale isango bekhala ngokungagculisekii ngaso. Abafundi abakwazwanga ukubhala izivivinyo zaphakathi nonyaka izolo nangoMsombuluko njengoba abazali abebebhikisha bebelivale ngci isango lalesi sikole. Ngenkathi Isolezwe lifika kulesi sikole ngoMsombuluko isango belishiselwe ngezinsimbi, abafundi nothisha bengekho. Umzali obekhona kwabebebhikisha, uMnuz Trevor Ahmed, uthe lesi sikole sibhekene nenkinga yezidakamizwa, abafundi baya ocansini emagcekeni esikole, ukungcola kwezindlu zangasese, othisa abangafundisi futhi bayashoda. “Lesi sikole sesiphenduke insambatheka. Izingane azifundi futhi zihlezi zingaphandle kwamakilasi. Ezinyangeni ezintathu ezedlule abazali bahlanganile bahlanza izindlu zangasese njengoba bezisesimeni esingagculisi. Yilapho-ke esibone khona ukuthi izingane zidla izidakamizwa futhi ziya ocansini khona lapha,” kusho  u-Ahmed. Uthe othisha bakulesi sikole banomthelela kulokhu ngoba abamlaleli uthishanhloko futhi bahlala egunjini labo bangasebenzi. Izolo abazali bagcine bevumile ukuvula amasango esikole bayeka nombhikisho ngemuva komhlangano wabo nothisha obuhanjelwe aboMnyango wezeMfundo KwaZulu-Natal nabenyunyana, iSadtu. UDkt LP Swarts obemele umnyango uthembise abazali ukuthi bazothola izimpendulo ezigculisayo ngemuva kwamaholidi kaJuni. Okhulumela uMnyango wezeMfundo eKZN uMnuz Sihle Mlotshwa, uthe: “Kuyashaqisa ukuthi isikole sibhekene nezinkinga ezijule njengalezi kodwa lokho kungalungiswa ngaphandle kokuthi abafundi benqatshelwe ukuthi bangene esikoleni bafunde.” Namhlanje kulindeleke ukuthi isimo sibuyele kwesejwayelekile kulesi sikole.