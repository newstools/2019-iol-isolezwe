ZISALE zingenawo amanzi ezinye izindawo ezingaphansi koMasipala uMhlathuze ngemuva kokuthi osonkontileka abasebenzela lo masipala ngaphansi koMhlathuze Water bengenele isiteleka ezingekho emthethweni ngoMsombuluko. Ezinye izindawo kuleli dolobha azinawo nhlobo  amanzi, kanti kwezinye aphuma kancane ezimpompini. Ibhodi elengamele ukuhlinzekwa kwamanzi lihlele ukuthathela abasebenzi abangenele lesi siteleka esingekho emthethweni izinyathelo zomthetho ngokufaka isicelo senkantolo esivimba lezi zisebenzi ukuthi ziqhubeke nesiteleka ngemuva kokubhuntshisa komhlangano phakathi kwabasebenzi  nabaphathi ngoMsombuluko. Kusolwa ukuthi abatelekile bavale amanye amapayipi ahambisa amanzi ukuze angafiki emathangini agcina amanzi endaweni yaseMeerensee, Nseleni, Vulindlela naseSikhaleni nokuyizindawo ezikhahlamezeke kakhulu. Okhulumela uMasipala waseMhlathuze uMnuz Mdu Ncalane uthe kuze kwaphoqeka ukuthi kubizwe abashayela izimoto zamanzi ukuthi babuyele emsebenzini ngoMsombuluko ebusuku ukuze kuqinisekiswe ukuthi abantu bahlinzekwa ngamanzi. Uthe abaphathi bomkhandlu baphoxekile ngesenzo sabasebenzi nennyunyana yabo iSAMWU kanti bayabanxusa ukuthi babuyele emsebenzini bayeke nokuphazamisa lesi sidingo esibalulekile noma babhekane nengalo yomthetho. Abaholi baphinde baxolisa kumalungu omphakathi ngenkinga yokunqamuka kwamanzi.  Bathe basebenza ngokuzikhandla ukulungisa le nkinga ukuze isimo sibuyele kwesejwayelekile maduze.