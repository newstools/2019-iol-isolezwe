UNkk Gumede uhlangane nobuholi be-ANC emuva kokuvela enkantolo ngamacala enkohlakalo nokushushumbisa imali waphuma ngebheyili kaR50 000. La macala athinta ithenda kaR208 million yokuqoqwa kukadoti osekuboshwe kuyo abantu abayisishiyagalolunye asebevelile enkantolo kodwa badedelwa ngebheyili. UNkk Gumede utshele isiteshi sezindaba i-eNCA ukuthi unenhlannhla yokuba ngumholi we-ANC eyenza izinto ngendlela ezifanele ukwenziwa ngazo. “Namhlanje bengihlangene nobuholi be-ANC obebufuna ukuqonda okwenzekile. Nginenhlanhla yokuthi i-ANC ilandela imigomo uma iphethe izindaba,” kusho uNkk Gumede. Ebuzwa ukuthi ngabe usexoshiwe yini uthe ayikho leyo nto, izintatheli kufanele zizwe ngaye. Ubehlangene nobuholi be-ANC emuva kokuvela enkantolo, kumi lapho okwamanje. Izinhlangano ezehlukene, okubalwa kuzo i-ANCYL, ziphakamise ukuthi ehle esikhundleni ukuze abhekane namacala ayo. Amaqembu aphikisayo okuyiDA ne-IFP athe ukuya enkantolo kukaNkk Gumede kungcolisa igama likaMasipala weTheku. UNkk Gumede naboshwe nabo bazobuyela enkantolo ngo-Agasti 8. Isolezwe lithinte uNkk Nomagugu Simelane-Zulu okhulumela i-ANC KwaZulu-Natal limbuza ukuthi bekukhulunywa ngani kulo mhlangano obuphakathi kobuholi neMeya yeTheku, uthe bazokhipha isitatimende uma sebekulungele ukukhuluma.