UMHOLI we-DA uthi iyathembisa imiphumelo yokhetho yeDA noma iqembu lakhe sekuqala ukucaca ukuthi ngeke liwunuke u-22.2% elawuthola ngokhetho luka-2014. UMaimane ukhulume kanje ngoLwesine ngemuva kokuvakashela isikhungo okubalwa kuso amavoti ePretoria ngoLwesibili. Kushaye u-1 ntambama sekubalwe amavoti angaphezulu kuka-86% iDA isaqoqe amavoti awu-21.31%. Ngaphezu kwalokho iDA ithwele kanzima KwaZulu-Natal njengoba i-IFP ibuye ngamandla izohlala endaweni yesibili. Ngo-2014 iDA yathola u12.76% wamavoti eKZN nokwachaza ukuthi kwaba yiyo iqembu eliphikisayo. Kulokhu isendaweni yesithathu ngo-13.86%, iholwa yi-ANC (53.54%) elandelwa yi-IFP (17.54%) EWestern Cape lapho sekubalwe khona amavoti awu-98% isinqobile iDA kodwa lehlile izinga lokwesekwa kwayo njengoba yathola u-59.38% wamavoti ngo-2014 kodwa kulokhu isahlezi ku-56.63%. EMpumalanga lapho sekubalwe khona u-99% wamavoti iDA nakhona ihlehlile isuswa yi-EFF endaweni yesibili. Ngo-2014 leli qembu laqoqa u-10.40% wamavoti, kulokhu lithole u-9.83, lahlulwa yi-EFF ezoba yiqembu eliphikisayo kwi-ANC (70.48%) kulesi sifundazwe ngo-12.80% wamavoti. Ephawula ngemiphumela yakamuva yeDA uMaimane uthe: “Akekho umholi ongena okhethweni efuna ukudliwa. Ungenela ngoba usuke ukufisa ukunqoba. Ngiyaziqhenya ngokuzuzwe yiDA. Noma silahlekelwe amavoti ngingasho ukuthi sibe sidlale indima enkulu kulolukhetho. Njengeqembu, sizosebenza ngokuzikhandla ukuthola amavoti asihlakele. Imina ozohola lowo mkhankaso,” kusho uMaimane othe iyameseka iDA ukuthi aqhubeke ahole. UMaimane uthe uzoqhubeka nokushumayela ivangeli le-DA lobumbano phakathi kwezinhlanga zakuleli nokwakha amathuba omsebenzi. UMaimane uthe sebebheke kukhetho lohulumeni basekhaya ngo-2021 ngoba sebekhombisile ukuthi omasipala babaphatha kahle kuleli. 