ATHWALE kanzima amaphoyisa nonogada bakaMengameli uMnuz Cyril Ramaphosa ngesikhathi etheleka esikhungweni avotele kuso namhlanje izinkumbi zabantu zimjabulela. URamaphosa ubeyovota esikoleni eHitekani Primary, eChiawelo lapho amukelwe khona ngenhlokomo. Abantu bebedudulana befuna ukuzibambela kuyena. Ubelokhu emamatheke njalo ephakamisa izandla ejabulela abalandeli.  Kuhluleke ngisho abantu abebevimbile bezama ukuthi abantu bangafinyeleli kumengameli ngendlela abebebaningi ngayo. Umengameli ubephelezelwa umkakhe uDkt Tshepo Motsepe beyovota.  Baqale etendeni le-ANC ebelingaphandle kwesikhungo sokuvota ngaphambi kokungena ngaphakathi. Ngesikhathi bengena esikhungweni abantu bebesaqhubeka nokududulana yize bekuvumeleke abambalwa ukuthi bangene ngaphakathi.  Konakale ngesikhathi bonke abantu okubalwa nezingane, bedudulana beyongena emagcekeni esikole. Yilapho amaphoyisa nonogada bethwale kanzima ukuzama ukudambisa isimo. Video: Loyiso Ndima To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. Abalandeli be-ANC abebengaphakathi bebememeza beshaya nesaga esidumile bethi “Phakama Ramaphosa.” Abalandeni be-EFF nabo abazibekanga phansi bememeza iqembu labo. Yize abaningi bekujabulele ukuyovota nomengameli, uNkk Gladys Tenyane (74) noNkk Norence Oliphant (69), baphatheke kabi ukuthi abakwazanga ukumbona.  Bobabili bavote ekuseni kakhulu, babuyela esikhungweni ngoba bezwa ukuthi sekukhona uRamaphosa. UNkk Tenyane uthe uze wafisa ngabe ubemude kakhulu, okungenani akwazi ukubona ubuso bukamengameli.  “Besingaphakathi kwetende le-ANC naye umengameli waya etendeni kodwa lutho ukumbona,” kusho yena.  - The Star