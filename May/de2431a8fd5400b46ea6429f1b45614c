UPHENDUKE ihlaya ezinkundleni zokuxhumana umholi weqembu elisha i-African Content Movement (ACM) uMnuz Hlaudi Motsoeneng ngokusabalala kwe-video ekhuluma nabe-eNCA ethi ubheke ukuba ngumengameli wezwe. UHlaudi owayeyisikhulu se-SABC ukusho lokhu ngoLwesithathu ngesikhathi ebuzwa intatheli ukuthi yini ayibhekile njengoba imiphumela yokhetho kulindeleke ukuthi iphume kusasa. Uthe iqembu lakhe linezinyanga ezine lisunguliwe kodwa abantu bakuleli bakhombisa ukuliseka. Uthuse abaningi esethi yena ubheke ukuba ngumengameli waseNingizimu Afrika “bottom and klaar”. Okumangaze abantu ukuthi uzosifeza kanjani isifiso sakhe ibe iqembu lakhe lihlulekile ukuthola amavoti angu-35 000 abezolisiza ukuthi lithole isihlalo esisodwa ePhalamende. Ngokwezibalo ze-IEC kuvela ukuthi lisathole amavoti angaphansi kuka-3000 okwenza ukuthi libe no-0,02%.