AmaKhomanisi athe kumele kuqokwe ijaji elizobhekana nalolu phenyo ngoba ikhomishini ekhona eyenza lo msebenzi igxile kuzwelonke. UNobhala weSACP esifundazweni, uMnuz Themba Mthembu, uthe bafuna ikhomishini ibe khona kuzona zonke izifundazwe. “Sifuna ubuholi obuzongena KwaZulu-Natal ukuthi bujube ikhomishini ezophenya ngokulawulwa koMbuso yidlanzana. IKhomishini yejaji uZondo kumele igxile kuzwelonke bese kuzona zonke izifundazwe ziqoke ijaji ukuze kube nale khomishini. Sifuna ikhomishini iphenye namabhodi amanzi uma kungukuthi sizimisele ukuqeda ngendaba yokulawulwa koMbuso yidlanzana.” UMthembu ukusho lokhu izolo esithangamini sabezindaba eThekwini ngemuva komhlangano wamaKhomanisi. UMthembu uthe izinto ezenzeka kuMasipala weTheku nabanye omasipala zikhomba indaba yokulawulwa koMbuso yidlanzana. “Sibona ngisho kuhulumeni wesifundazwe nezinye izinhlaka zikahulumeni amathenda atholwa abantu ababodwa. Yingakho sifuna eyekhomishini ukuze imali iye ezinhlelweni ezifanele njengakwizidingo zabantu kunokuthi iye emaphaketheni abathile,” kusho uMthembu. Uthe enye yezinto ababona iba nguqhibukhowe indaba yokwanda kwezimoto ezilethela abantu amanzi. “Ukushoda kwamanzi nokunqanyulwa kwawo, iziteleka kuyizinkomba zokuthi kukhona okungahambi kahle. Sibona kwanda indaba yezimoto ezihambisa amanzi emphakathini ngoba kukhona abafuna ukuhlomula.” Uthe izinkinga zamanzi oGwini, uMkhanyakude, Amajuba nasoThukela kanjalo naseThekwini, uMsunduzi naseMhlathuze zibenza bafune kuphenywe. I-SACP ithe indaba yeKhabhinethi ezongena yesifundazwe izoyishiyela kwi-ANC ukuthi inqume ngayo. Kulindeleke ukuthi uma sekwakhiwa isigungu songqongqoshe kube nelungu elilodwa leSACP elizoba ngungqongqoshe njengoba nangehlandla eledlule uMthembu ubenguNgqongqoshe wezoLimo. USihlalo weSACP, uMnuz James Nxumalo noMthembu ngabanye babantu abasohlwini lwe-ANC abaya esiShayamthetho sesifundazwe. UMthembu uzwakalise ukukhathazeka ngokwehla kokwesekwa kwe-ANC okhethweni njengoba kuzwelonke yehle ngo-6% kwathi esifundazweni yehla ngo-11%. “Kudingeka sizinuke amakhwapha siwumbimbi esifundazweni, ngoba sikholwa ngukuthi lokhu kwenziwe ngabantu abafuna ukuchitha umbimbi,” kusho yena.