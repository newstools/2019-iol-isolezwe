Lawa maphepha asabalele ezweni lonke. I-Unisa ixwayise ngokuthi abazotholakala ukuthi bayathinteka ekuputshukeni kwawo bazothathelwa izinyathelo ezinqala. Okhulumela i-Unisa, uMnuz Martin Ramotshela, uthe ayisishiyagalombili amaphepha abathole ukuthi aputshukile kulesi sikhungo. Uthe kubhalwa amaphepha angu-2600 inyuvesi yonke. Kodwa aputshukile bathole ukuthi ayisishiyagalombili. “Sibhalele izitshudeni, sizazisa ngalokhu ukuze kube khona abazophumela obala. Sibhalele nabafundisayo ukuze baqaphele uma sebemaka, ukuze kubanjwe labo abathole iphepha isikhathi singakashayi,” kusho uRamotshela. Uthe bathole ngezinye zezitshudeni, okuyizo ezihlabe umkhosi ngoba zibona ozakwabo sebenamaphepha. “Sizokwazi ukubabamba abakwazile ukuthola iphepha isikhathi singakashayi. Bazobe sebeyiswa emaphoyiseni njengoba uphenyo lusezandleni zawo futhi bazovela ngaphambi kwekomiti eliqondisa ubugwegwe ukuze bathathelwe izinyathelo,” kusho uRamotshela. Uthe luyaqhubeka uphenyo lwamaphoyisa lokuthola ukuthi amaphepha aputshuke kanjani nabantu abangaba nesandla ekuputshukeni kwawo. “Nenyuvesi izokwenza olwayo uphenyo lwangaphakathi, ukuze siqinisekise ukuthi izivivinyo azibi sengcupheni. Sinxusa izitshudeni ukuthi zingazibandakanyi nezinto eziwubugebengu. Uma kutholakala ukuthi isitshudeni siyathinteka, amamaki aso ayothathwa njengento engekho, bese leso sifundo siyahoxiswa,” kuqhuba uRamotshela. Uthe imikhakha ethintekayo kubalwa iHuman Sciences, Economics ne-Accounting Sciences. Isikhungo sinxuse abanye abangaba nolwazi ukuthi beze bazobika, ukuze abathintekayo bashushiswe. Akuqali ukuthi kuputshuke iphepha lezivivinyo kule nyuvesi enkulukazi kuleli ngesibalo sezitshudeni njengoba nango-2013 kwenzeka esifanayo. Ukuputshuka kwephepha kwakuthinta izitshudeni ezingaphezulu kuka-12 000. Leso senzo saholela ekutheni inyuvesi igaye amaphepha ngaphakathi, yangabe isawuyisa ngaphandle lo msebenzi, ukuze inqande ukuputshuka kwamaphepha.