UMENGAMELI we-EFF uMnuz Julius Malema uthi akukho i-ANC okumele igiye ngakho ngemiphumelo yokhetho luka-2019 ngoba lucacisile ukuthi abantu abasekho nyama nyambana nayo. UMalema ukhulume kanje esithangamini sabezindaba ebisisemahhovisi aleli qembu eBraamfontein, eGoli, ngoLwesine, lapho abezokhuluma khona ngemiphumela yokhetho nezinhlelo ze-EFF ngemuva kokuzuza izihlalo eziwu-44 ePhalamende isuka kwezingu-25. Ngemuva kokhetho ngoMeyi 8 i-EFF ilale isithathu ithola u-10.79% wamavoti, ilandela iDA (20.77%) beholwa yi-ANC ezuze u-57.50% wamavoti. Ephawula ngephesenti le-ANC elingaphansi kuka-60% uMalema uthe ushaye udaka uRamaphosa osekwe ngisho abaholi bamazwe angaphandle. “Iqiniso ngukuthi noma bebethi nguyena ophambili kunabo bonke (kubaholi be-ANC), uRamaphosa uhlulekile ukuthola imiphumela engcono kunekaZuma. Okusho ukuthi kubantu bakuleli uRamaphosa akekho ngcono kunoZuma,” kusho uMalema othe ukube abantu basayithemba i-ANC bekumele inqobe ukhetho ngo-80% kuya phezulu. Ngo-2014 i-ANC yanqoba ukhetho iwola u-62.15% wamavoti iholwa uMnuz Jacob Zuma. Nonyaka le nhlangano ithole izihlalo eziwu-230 kuphela ephalamende, ngo-2014 yathola eziwu-249. UMalema uthe noma beyamukela imiphumela yokhetho bayayigxeka kakhulu inhlangano esingatha ukuvota kuleli i-Electoral Commission of South Africa (IEC) odabeni lwemibiko yokuthi kunabantu abavote kabili. Uthe i-IEC kumele iqinise izinhlelo zokuqinisekisa ukuthi abantu abavoti kabili ngoba kucacile kulolu khetho ukuthi zikhona izindlela zokwenza lokhu. 