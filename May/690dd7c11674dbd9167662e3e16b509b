Ekhuluma nabezindaba izolo kungakapholi maseko egcotshwe njengoSomlomo ngeledlule, uNksz Boyce (44), owazalelwa eTranskei (Eastern Cape), uthe ukulungele ukuthi abhekane nazo zonke izinselelo zomsebenzi wakhe omusha. “Sizoqinisa isandla kodwa ngeke size silawule isiShayamthetho njengejele,” kusho uNksz Boyce oke waba nguSotswebhu we-ANC wesiShayamthetho. Ngaphambi kwalokho uke waba wuSihlalo we-ANCWL esifundeni iLower South Coast. UNksz Boyce uthe into emqinisa kakhulu idolo ngempumelelo emsebenzini wakhe omusha wukuthi iPhini lakhe, uMnuz Mluleki Ndobe, bazana kakhulu nalo njengoba bobalili besuka eTranskei futhi besebenze isikhathi eside ndawonye nakwi-ANCYL. Uthe kuningi okufanayo phakathi kwakhe noNdobe njengoba bobabili beke baba ngothisha futhi bengamaWeseli. “Uqabane uNdobe uke wangihola kwi-ANCYL ngakho ukuba khona kwakhe eduze kwami njengomuntu onamava kuzongisiza kakhulu ekwenzeni umsebenzi wami,” kusho uNksz Boyce ongunina wengane eyodwa. UNksz Boyce ungene kwezombusazwe ngo-1996 ngesikhathi eseyilungu lenyunyana yothisha iSadtu kanti ulivikele ithimba longqongqoshe abasha wathi lixube abantu abasha nabebevele bekhona esiShayamthetho okuzokwenza ukuthi kungabi nzima ukusebenza. Mayelana nokuthi abanye ongqongqoshe, okubalwa kubona uNgqongqoshe wezeMfundo uMnuz Kwazi Mshengu, abanawo amava afanele, uNksz Boyce uthe akaqondi ukuthi le nkulumo ivelaphi. Uthe akekho umuntu ozalwa enamava wengeza ngokuthi umuntu isipiliyoni usithola ngokuthi asebenze. “Ayikho into ethi ukuze ube ngungqongqoshe kumele ube nesipiliyoni noma iziqu ezithile ukuze ukwazi ukwenza umsebenzi osuke uthunywe wona. Into ebalulekile wukuthi uzibophezele kulowo mbono nalokho okusuke kufiswa ukuzuzwa wumnyango osuke uwuphethe,” kusho uNksz Boyce. Uthe abalindele ukuthi kubekhona amalungu angeke aziphathe kahle esiShayamthetho. “Into esiyibhekile wukuthi sibe nezinkulumo-mpikiswano ezishubile. Silindele ukuthi sibe nesiShayamthetho esizoba nesizotha lapho abahlonishwa bezohlonipha imigomo nemithetho. Silindele ukuthi wonke amalungu angu-80 aziphathe kahle,” kusho uNksz Boyce. Uthe phezu kwalokho uyakuqonda ukuthi bangosopolitiki. “Njengehhovisi likaSomlomo sizokwakha izinkundla zokuthi sihlale siba nezingxoxo,” kusho uNksz Boyce. UNdobe uthe njengoba besehhovisi likaSomlomo bazobe bengamele i-ANC kodwa bazobe bemele zonke izinhlangano ezimelelekile esiShayamthetho. “Into ezosisiza ukuze umsebenzi wethu siwenze ngempumelelo wukuthi singachemi kodwa sibuke wonke amaqembu ngendlela efanayo,” kusho uNdobe. Uthe lo msebenzi uzobahlola ukuthi sebekhule kangakanani kwezombusazwe wengeza ngokuthi bazimisele ngokuthi bawenze kahle ukuze bangamphoxi uKhongolose ukuyiwo obathumile.