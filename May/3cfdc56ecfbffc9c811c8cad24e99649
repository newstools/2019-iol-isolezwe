Enye indoda esindile ngesikhathi kuhlaselwa ngoLwesine ebusuku kubikwa ukuthi iyalulama esibhedlela. Abashonile ngoMnuz Khanyisani Mazibuko, Khumbulani Khumalo, Siphesihle Mtshali noSandile Buthelezi. Enye yamadoda asindile, uMnuz Mthobisi Mtshali eshonelwe ngumfowabo, ithe ayiboni ukuthi iyophinde iwubeke umcondo wayo ehostela. Elandisa ngesehlakalo, uMtshali uthe izinsizwa bezidla imbuthuma ehostela ngesikhathi kufika abantu bavulela ngenhlamvu. “Bafike baqhulula ngenhlamvu futhi bebedubula ngezibhamu ezinkulu,” kusho uMtshali. Uthe abazange bababone ukuthi bebebangaki ngoba bekumnyama. “Sisakhungathekile impela ukuthi ngabe yini imbangela yokuhlasela ngoba abekho abantu esingathi sixabene nabo,” kusho uMtshali. zaseMahlabathini nezaseNquthu. UMtshali uthe izinsizwa ezintathu ezishonile bezisencane ngoba zazalwa ngama-2000. Uthe bonke bebeseGoli ngoba bezobheka amatoho. UMtshali uthe yena usindiswe wukuthi ubesangene endlini ngesikhathi kudutshulwa. “Imindeni kumanje ishayisana ngamakhanda ukuthi izidumbu eziningi kangaka zizolandwa kanjani eGoli,” kusho uMtshali. Uthe lokhu kungenxa yokuthi udaba lokufa kwezinsizwa ludingidwa yisizwe. Okhulumela amaphoyisa aseGoli, uCaptain Kay Makhubele, uthe bayaphenya kodwa bekungakaboshwa muntu. Uthe abashonile badutshulwe bezama ukubaleka. “Imbangela yokudubula ibi­ngakaziwa kodwa amaphoyisa ayaqhubeka nophenyo,” kusho uMakhubele. 