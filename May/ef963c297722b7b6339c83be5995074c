Laba bebebhekene noxhaxha lwamacala abavulelwa wona ngabantu abahlukene ababebasola ngokubaqola, njengoba bebedume ngokuthi bakhulisa imali. Inkantolo igwebe laba iminyaka emine bebhadla ejele yabalengisela emibili. Ibe isibahlawulisa uR200 000 elengisiwe ukuthi ngeke bayikhokhe uma bengatholakali necala elifanayo eminyakeni emihlanu. Isitatimende esikhishwe iFinancial Sector Conduct Authority, siveze ukuthi laba babafaka enkantolo ngemuva kophenyo olunzulu. “Abaphenyi bathola ukuthi laba baqamba amanga ukuthi bangabahwebi abasemthethweni abasiza amakhasimende ekuwakhuliseleni imali yabo uma wona engekho. Lokhu kulicala elibomvu futhi lesi sigwebo siyasemukela ngezandla zombili.” Isolezwe kusuka ngesonto eledlule belizama ukubheka lolu daba njengoba imithombo yaveza ukuthi ababoshwa ngoLwesibili bagwetshwa ngoLwesihlanu. Izolo imithombo esondelene nalaba ikuqinisekisile ukuthi basejele. Nasezinkundleni zokuxhumana abanye baveza ukuthi bambonile uCashflow ejele laseWestville. Ku-Instagram akade bemandla kuwo laba bobabili, uCashflow wagcina ukufaka izithombe zakhe ngenyanga edlule, uMzabalazo wagcina ngoDisemba. UCashflow uzakhela udumo enza iziphihli zamaphathi okwakumenywa kuzo osaziwayo. Uphinde wazakhela udumo ngencwadi ayibhalile lapho ethi khona uselale nosaziwayo abaningi, echaza nangokuphunyuka kwakhe emacaleni ayevulelwe wona. Kunabanye bosaziwayo abebengamanxusa enkampani yakhe. Lapho ekade enza khona imicimbi ikakhulu yokuzalwa kwakhe kade kusuka osaziwayo ezindaweni eziningi. Ethintwa uNatasha Ramkisson-Kara wakwaNPA ucele ukuthunyelelwa i-email nathe ngeke bayiphendule izolo bazoyiphendula kusasa ngenxa yokuthi abasebenzi abaningi basheshe baphuma emsebenzini izolo.