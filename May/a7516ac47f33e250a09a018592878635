Ethula inkulumo yakhe ngemuva kokufungiswa njengoNdunankulu omusha wesifundazwe, uZikalala uthe izinhlangano zosomabhizinisi ezifuna imisebenzi ngenkani zizobhekana nengalo yomthetho. “Nabantu abazokwenza inkohlakalo uma sibabamba sizobajezisa ngoba sifuna yonke into icace mayelana nokuphatha kwethu,” kusho uZikalala. Uthe enye into abazoyisukumela wukwenza isiqiniseko sokuthi bayaluqeda udlame oluhlale luqubuka esifundazweni. “IKwaZulu-Natal idume kabi njengesifundazwe esihamba phambili ngodlame, kufanele silwe nalesi sihlava ngoba sixosha nabatshalimali, enye into esizolwa nayo yisihlava sokubulawa kosopolitiki okudla lubi lapha esifundazweni sethu kodwa kumele sincome ukuthi kusukela kusungulwe ithimba elibhekelele ukubulawa kosopolitiki ukhona umehluko okhona,” kusho uZikalala. UZikalala uthe ububha yisitha esikhulu somphakathi. “Indlala ayifuneki ngoba iphuca abantu isithunzi sabo,” kusho uZikalala. Uthe bazizwa bethobekile ngenqubekelaphambili esizuzwe yisifundazwe ekwenzeni ngcono impilo yabantu. Uncome uNdunankulu ophumayo uMnuz Willies Mchunu noNdunankulu wokuqala wesifundazwe uDkt Frank Mdlaloso wathi benze isisekelo esibalukelile ekuhambiseni izidingo kubantu okumele aqhubeke kusona. “Isifundazwe sakithi sesizuze impumelelo enkulu ekuhanjisweni kwezidingo kubantu kodwa ngenxa yokuguquka kwesimo sezulu nokuguga kwengqalasizinda konke lokhu sekubuyele emuva,” kusho uZikalala. Uthe inkinga ebhekene kakhulu nabantu esifundazweni wukushoda kwamanzi. “’Uhulumeni wesifundazwe uzoxhumana nomasipala uhlole ukuthi uhlelo lokuhanjiswa kwamanzi kubantu luhamba kanjani ukwenza isiqiniseko sokuthi siyakwazi ukumelana nezimfuno zabantu,” kusho uZikalala. Uthe into yesibili eseqhulwini wukudala amathuba emisebenzi ukuze behlise izinga eliphezulu lokungasebenzi kwabantu. “Sizoqinisa izinhlelo zokuthuthukisa amakhono kubantu ikakhulukazi intsha ukuze ikwazi ukuthola imisebenzi noma izidalele yona amathuba,” kusho uZikalala. Uthe bazobheka kakhulu imboni kakotini ngoba iyona ekwazi ukuqasha abantu abaningi abasuke bengafundanga kakhulu. “Enye into esizoyibheka ngeso elibanzi ukuthuthukisa umnotho lokho okuzophinde kusisize ekudaleni amathuba emisebenzi,” kusho uZikalala. Uthe ezemfundo nazo bazozisebenzisa kahle bazihlele ngendlela yokuthi ziyakwazi ukuhlinzeka ngamakhono.