UQulo uthe umbuso uwaphucile amandla amaphoyisa ngoba awakwazi ukuzivikela ngezibhamu. "Uma udubula umuntu oyingozi ungena enkingeni. Izibhamu ziyingxenye yomfaniswano wamaphoyisa kufanele zisebenze ukuwavikela,’’ kusho uQulo. Uthe amaphoyisa kulindeleke ukuthi avikele umphakathi kodwa ebe ephuciwe amandla. Uthe bathuka izanya ngoba bayazi ukuthi bayinyama ezigebengwini. UNgqongqoshe wamaPhoyisa uMnuz Bheki Cele obethamele inkonzo, ephendulile. UCele uthe kuzanywa ukuthi amaphoyisa abe ngaphansi komnyango owodwa bese kulungiswa imithetho. Uthe kodwa namaphoyisa kumele afundisise umthetho ngoba uyawavikela uwanika negunya lokudubula uma kushubile. "USection 49 weCriminal Procedure Act uthi uma usengozini dubula ulahle phansi,’’ kusho uCele. Uthe akajiki esiphakamisweni sakhe sokuthi ukubulala iphoyisa kufanele kube yicala lokuvukela umbuso bese liba nesigwebo esiqinile. Okhulumela umndeni kaDladla, uMnuz Robin Matsinye uhambe emazwini kaQulo wathi izimo zokusebenza kwamaphoyisa kufanele zibukisiswe ukuze kugwemeke izigameko ezinje. Umemezele ukuthi uDladla uzofihlwa kusasa emuva kwenkonzo yomngcwabo ezoba seHambanathi Resource Centre oThongathi. AbakwaMhlanga bathi bazongcwaba kusasa eSabelweni, ngasePiet Ritief. Khona manjalo uMasipala weTheku uncoma ukusebenza ngokushesha kwamaphoyisa ngokuboshwa kwabathathu abasoleka ecaleni lokubulwa kwalawa maphoyisa. Uphenyo lwamaphoyisa luwaholele KwaMashu ngoLwesithathu ebusuku, kwaboshwa amadoda amathathu. Enye idubulane namaphoyisa yalimala. Igcine ingeniswe esibhedlela lapho igadwe khona ngamaphoyisa. Kuthiwa kutholwe esinye isibhamu sephoyisa elibulewe, kwababoshiwe. Izolo, umasipala uthumele isitatimende kwabezindaba uncoma umsebenzi wamaphoyisa ngokubopha kungakapheli izinsuku ezintathu kwenzeke isehlo. Okhulumela amaHawks KwaZulu-Natal uCaptain Simphiwe Mhlongo, uthe uphenyo lusaqhubeka mayelana necala.