“Okwamanje ngeke ngisho ukuthi uhlu lwabaya ePhalamende ngeke lushintshe kodwa asikwazi ukuvele sihoxise amagama abantu. Kunohlelo oluqhubekayo olwenziwa yikomidi elibhekelele ukuziphatha. Uma abantu betholwa benechashazi bazocelwa ukuthi basule,” kusho uMagashule. Uthe emhlanganweni wabo wayizolo obuse-Irene, ePitoli, bekudingidwa ngoNdunankulu abazongena ezifundazweni eziyisishiyagalombili ezinqotshwe yi-ANC nozoba wumholi we-ANC njengeqembu eliphikisayo eWestern Cape. “Udaba lokuthi ngobani abaya kwiKhabhinethi luzodingidwa ngesikhathi esikahle kanjalo nodaba lokuthi senzenjani okhethweni lusazodingidwa. Imiphumela yomhlangano wanamhlanje sizoyimemezela kusasa,” kusho uMagashule. Uphinde wacela izintatheli ukuthi zimcaphune kahle odabeni lokuthi uMengameli Cyril Ramaphosa ubesebenzisana nobuholi be-ANC ezinhlelweni zokhetho. “Angizange ngithi uMengameli akasebenzanga kodwa ngithe umkhankaso wokhetho ubuholwa wuMengameli, esebenzisana nobuholi be-ANC. Umdlandla wakhe ehola ithimba le-ANC yiwona osisizile ukunqoba ukhetho,” kusho uMagashule. Ubuziwe ukuthi uzizwa kanjani ngokuthi uSihlalo we-ANC uMnuz Gwede Mantashe uhlulekile wukuphendula umbuzo wokuthi uMagashule “uletha izinkinga kwi-ANC.” UMagashule uthe ngeke akwazi ukuphawula ngokuhluleka kokuphendula imibuzo ethile ngaye okwenzeke kuMantashe ngoba akamkhulumeli uSihlalo we-ANC. “Angazi ukuthi yingani engaphendulanga uSihlalo kulowo mbuzo. Engingakusho wukuthi ngeke ngikwazi ukuphoqa abantu ukuthi bangihloniphe,” kusho uMagashule.