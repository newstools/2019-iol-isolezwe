Lesi sexwayiso sikhishwe nguNgqongqoshe wezokuPhepha KwaZulu-Natal, uMnuz Mxolisi Kaunda, izolo. Uthe kuzojutshwa abezokuphepha abangu-70 336 nezinhloli ezizoqapha izinto ngaphambi kokuba zenzeke. UKaunda, ekhuluma esithangamini sabezindaba eThekwini izolo, uthe amasosha azokwengezwa kulesi sibalo. Uthe kuzoqashwa nezindawo ezike zagajwa yimibhikisho neziyinkinga kakhulu okubalwa eMzimkhulu, uThukela, Ndwedwe, Mandeni, Maphumulo nezinye. “Akekho umuntu onelungelo lokuvimba noma aphazamise omunye umuntu ofuna ukuyovota. Ungaluphatha uqwembe ubhikishe kwakho kodwa ungayi kophazamisa abanye ngoba amaphoyisa azobe engathi nsi, azobe ebopha kwasani ezophazamisa ukhetho.” Uthe kuzobe kunamaphoyisa kuzona zonke izikhungo zokuvota wathi naseThekwini isimo bazobe besiqaphe ngelokhozi. “Sijube nabezobunhloli kusona sonke isifundazwe ukuze basheshe basho izinto zingakenzeki ezihlelwayo. Sifuna ukuqinisekisa abantu besifundazwe ukuthi ukhetho luzobe ngoluphephile,” kusho uKaunda. UKaunda uxwayisa labo abafuna ukuphazamisa ukhetho, uthi bazoboshwa @IsolezweNews @IOL #SAElections2019 pic.twitter.com/DQnXCvuR3G Uthe ezindaweni abazihlonze njengalezo ezidinga ukuqashwa ngelokhozi bandise abezokuphepha ukuze kungabi nokuphazamiseka. “Abafuna ukubhikisha bangakwenza ngokuthula kodwa hhayi ukuthi baphazamise abanye. Sisiqaphile isimo njengoba kuke kwaphazanyiswa ukuhamba kwaphinde kwashiswa amaloli. Siqaphe isimo emigwaqweni emikhulu uN2 noN3. Sikubhekile nokuthi kukhona abashayeli abafuna ukuphazamisa ukhetho.” Uthe uNgqongqoshe wezabaSebenzi uhlanganile nezinhlaka ezehlukene zabashayeli bamaloli ngempelasonto. Mayelana nemvula eyacekela ingqalasizinda, uKaunda uthe kwacekeleka imigwaqo engu-233 wathi kukhona abakwenzile ukuze kungeneke kule migwaqo. “UMnyango wezaseKhaya uzovula amahhovisi awo kusuka ngo-7 ekuseni kuze kube * -9. Lokhu kuyizinkomba zokuthi uhulumeni uzimisele ukuthi wonke umuntu uzokwazi ukuvota.” UKaunda uxwayise omunye wabaBhishobhi waseNdwedwe athe uvukuza umphakathi awuhlohle ukuthi udale udlame. “Siyamxwayisa lo mbhishobhi ukuthi ayeke ukugovuza umphakathi ngoba sisaqoqa ulwazi ukuze aboshwe. Asinankinga ukuthi ushintsha amaqembu ezepolitiki kodwa ngeke simbekezelele nalokhu akwenzayo.” Uthe bazoqapha nesimo sezimpi zezigodi ezindaweni ezifana naseShowe.