Le ntokazi iveze ukuthi yabhalisela ukuvota ngoFebhuwari njengoba ivote ngo-Ephreli 27. “Ngesikhathi ngiyobhalisa ngababuza abanye ozakwethu ukuthi bayaya yini bangitshela ukuthi ngeke bavote bona ngoba baze bayosebenza kwamanye amazwe ngenxa yokusweleka kwemisebenzi eNingizimu Afrika. Abantu abasha baphatheke kabi ngokungawatholi amathuba okuthuthukisa impilo eNingizimu Afrika kodwa mina ngikhethe ukuphuma ngiyovota ngoba ngiyazi ukuthi kubaluleke kangakanani ukuvota,” kusho uNksz Zwane. Uthe wafika eSouth Korea ngoJuni wonyaka odlule eyofundisa isiNgisi. UNksz Zwane uneziqu ze-International Relations kodwa ugcine eseyofundisa isiNgisi eSouth Korea ngoba engawutholi umsebenzi eNingizimu Afrika. Uveze ukuthi abezindlu zenxusa laseNingizimu Afrika yibona ababagqugquzelile ukuthi bavote, bekuvotelwa enhlokodolobha iSeoul eSouth Korea. Uthe kumthatha ihora ukusuka lapho ehlala khona aye ezindlini zenxusa laseNingizimu Afrika ukuyovota ngesitimela. “Mina ngiphatheke kabi ukuthi asikwazi ukuthola umsebenzi eNingizimu Afrika kodwa ngivotile ngoba kubalulekile ukuthi ngibe nezwi kokwenzeka ekhaya. Bekunzima ukukhetha iqembu elizongimela futhi engizolithemba ngenxa yezinkinga engizaziyo. Ngijabulile kodwa ukuthi nginikwe ithuba lokuthi ngivote. Ngiyabagqugquzela abantu abasha ukuthi bavote ngoMeyi 8 okhethweni ngoba uma ungavoti uziphuca ilungelo lokushintsha isimo sakho,” kusho uNksz Zwane. Uthe ukuvota kunika abantu abasha izwi. Uveze ukuthi bebengebade olayini ngoba kumthathe amaminithi amahlanu ukuvota. Akuthathanga isikhathi eside bekusheshwa kakhulu,” kusho uNksz Zwane.