Kuthiwa uMnuz Thabiso Dlamini (47) ubulawe ngoMgqibelo ebusuku esehhovisi losomatekisi eNanda. Ilungu lomndeni, elingathandanga ukudalulwa, lithe lizwe ngomunye obekhona ngesikhathi uDlamini edutshulwa. Bekukhona namanye amalungu enhlangano yamatekisi ehhovisi. “Obekhona ungitshele ukuthi bekunabantu ababalelwa kwabayisikhombisa ehhovisi bebala imali abebeqeda ukuyisebenza ngenkathi kungena abesilisa ababili bevulela ngenhlamvu bebhekise kuDlamini base bebaleka,” kusho lona. Lithe abebekhona abakwazanga ukuwabona kahle amadoda amabili adubulile ngoba konke kwenzeke ngokushesha okukhulu. “Sibi kakhulu isimo ekhaya ngoba asiqondi ukuthi ngubani ongabulala uDlamini ngoba ungumuntu ozilungele futhi othanda uxolo,” kusho ilungu lomndeni. Okhulumela Inanda Crossroads Taxi, uMnuz Lucky Hadebe, uthe bafe olwembiza ngokubulawa kukaDlamini. “Sishaqeke kakhulu ngokushona kukaDlamini ngoba besingalindele ukuthi into embi kanje ingenzeka kuye noma enhlanganweni. Inhlangano inabantu abasha abathanda umsebenzi wabo futhi ayinazo izinkinga zokuxabana nabantu,” kusho uHadebe. Amalungu enhlangano athe akazi ukuthi yini engabe iholele ekubulaweni kukaDlamini kodwa asethembele kwabomthetho ukuthi benze umsebenzi wabo. Okhulumela amaphoyisa KwaZulu-Natal, uCol Thembeka Mbele, uthe amaphoyisa aphenya icala lokubulala. “Indoda idutshulwe ngamanye angaziwa ngemuva kwehora lesishiyagalombili ebusuku. Akekho umuntu osaboshiwe kodwa amaphoyisa aphansi phezulu athungatha abenzi bokubi,” kusho uCol Mbele.