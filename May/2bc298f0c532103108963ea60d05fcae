Kusukela ngoLwesibili iqulu labantu ligasele eCity Hall lifuna ukubonana neMeya uMnuz Themba Njilo. Nakwamanye amalokishi eseMgungudlovu okubalwa kuwo iMbali nase-Edendale kuthiwa kube nemibhikisho, umphakathi ukhala ngogesi namanzi. Okhulumela uMasipala waseMsunduzi, uNksz Thobeka Mafumbatha, ukuqinisekisile ukuthi kunabantu abagasele eCity Hall befuna iMeya. “Umbhikisho kuleli dolobha umayelana nentuthuko. Kube nezindawo ezingenawo ugesi, kwezinye bekungekho amanzi. “Udaba lukagesi obesekunesikhathi luyinkinga sathi sizolidlulisela ku-Eskom ululungise. Endaweni yaseMbali, ngoLwesibili abantu bakhona bebebhikisha, kwaba khona abathathwa emaphoyisa. “Kuthe iMeya isiya khona umphakathi wanqaba ukuba ikhulume, wathi ufuna kulethwe abantu abathathwe amaphoyisa. Kuthe ebusuku ngoLwesibili kwaba nabantu ababalelwa ku-300 abasuke ehostela eliku-East Street bekhala ngokuthi lapho behlala khona kucishwe ugesi. Ugesi wakhona ucishwe ngoba kungakhokhiwe. Bebefuna ukukhuluma neMeya khona ebusuku. Bachazeliwe ukuthi kumele babuye namhlanje (izolo) ekuseni ukuze izikhalo zabo zizolethwa kwiMeya bese iyazamukela. Kumanje besisalinde lokho ukuba kwenzeke,” kusho uMafumbatha. Uthe umasipala uzimisele ukulalela izikhalazo zomphakathi nokwenza isimo sibe ngcono. Okhulumela amaphoyisa KwaZulu-Natal, uColonel Thembeka Mbele, uthe sesidambisiwe isimo semibhikisho. “Ngabo-6 ekuseni amalungu omphakathi abebhikisha edolobheni eMgungundlovu. Okwamanje isimo singcono njengoba kutshalwe amaphoyisa aqaphile,” kusho uCol Mbele. Isolezwe lithole ngomthombo obukuleya ndawo ukuthi amalungu omphakathi akhala ngezinto eziningi okubalwa kuzo ukungcola kwedolobha. “Lo mbhikisho uphazamise ukuhamba kwezimoto, abanye abantu abakwazanga ukuya emsebenzini nasezikoleni,” kusho umthombo ocele ukungadalulwa.