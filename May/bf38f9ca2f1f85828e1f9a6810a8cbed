ZIBUKEKA zithembisa izinombolo ze-Inkatha Freedom Party esifundazweni iKwaZulu-Natal njengoba imiphumela yokhetho isiqalile ukungena.  Yize kusabalwe amavoti angaphezudlwana kuka-400 000, i-ANC ihamba phambili ngamavoti awu-226 574, Inkatha inawu-75 641 bese kuthi endaweni yesithathu kukhona iDA elandela nangaphansi kuka-48 999. Ngemuva kokhetho luka-2014 iDA yaba yiqembu eliphikisayo kulesi sifundazwe ilandela i-ANC eseqoqwe onke amavoti kanti ngokwezibalo zakamuva kubukeka kuzoguquka lokho nonyaka. E-Eastern Cape kusabalwe amavoti angaphansi kuka-808 000 kanti nakhona i-ANC ihamba phambili ngamavogi awu-552 800, ilandewa yiDA anawu-144 730 bese kuba i-EFF enangaphansi kuka-54 800. Ngokhetho lwango-2014 i-ANC yasinqoba lesi sifundazwe kodwa yakhala ngaphansi kukhetho lohulumeni basekhaya kuhlangana iDA ne-EFF bethatha umasipala iNelson Mandela Bay, yize lawa maqembu abuye ehlukana phakathi. Ngesikhathi evala umkhankaso wokhetho umholi we-IFP iNkosi Mangosuthu Buthelezi waveza ukuthi kusezandleni zabantu ukususa I-ANC embusweni kuleli. Utshele abalandeli be-IFP oLundi ukuthi bangakhohlwa ukuthi uMandela wathi uma i-ANC yenza lokhu okwakwenziwa uhulumeni wobandlululo kuyomele abantu benze lokhu abakwenza kuhulumeni wobandlulo. “Kuyacaca ukuthi uMandela wayebona ukuthi kukhona into ezokwenzeka ngokuhamba kwesikhathi,’’ kusho uButhelezi. 