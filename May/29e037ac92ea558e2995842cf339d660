UDAYISWE ngo-$112 575, okuyisilinganiso sikaR1.6 million ngokwemali yakuleli umdwebo walowo owayenguMengameli wokuqala wentando yabantu kuleli, uMnuz Nelson Mandela. Lo mdwebo umayelana nomnyango wejele laseRobben Island kuleli lapho uMandela ayekade edonsa khona isigwebo sakhe. Wadonsa kuleli jele iminyaka engu-18 kanti udayiswe eNew York, eMelika ngoLwesine. Lo mdwebo waziwa ngokuthi iThe Cell Door, Robben Island. Waqedwa ukwakhiwa ngo-2002. Ubalwa njengomdwebo ohamba phambili uma uqhathaniswa neminye esike yaba khona ngendlela owenziwe ngayo. Lolu hlobo lomdwebo olumayelana noMandela owadonsa ejele iminyaka engu-27 isiyonke, ukhuluma kabanzi ngokucindezelwa kwabantu abamnyama kuleli. Ubugcinwe isikhathi eside njengoba kuzokhumbuleka ukuthi uMandela ugcine edlule emhlabeni ngo-2013. Lo mdwebo ubugcinwe yindodakazi kaMandela, uNksz Pumla Makaziwe Mandela ngaphambi kokuthi udayiswe. Eminye yemidwebo ngoMandela yenziwa kabusha ngenhloso yokuthi idayiswe. Imali eyatholakala kuleyo midwebo yafakwa esikhwameni iNelson Mandela Foundation. UMandela ubengumengameli wakuleli kusukela ngo-1994 kuya ku-1999. Imidwebo ngaye ibe ngeminye edayiswe ngemali ephezulu uma iqhathaniswa neminye yalapha e-Afrika edayiswe eNew York.