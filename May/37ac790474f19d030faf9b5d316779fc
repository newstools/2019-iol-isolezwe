Isolezwe lixoxe nabo ngasesigodlweni KwaPhindangene, eNkonjeni, oLundi, izolo. Bekumatasa kubonakala ukuthi kulungiselelwa ukhetho lwanamuhla. Omakhelwane abakungabazi ukuthi i-IFP izozidlela amahlanga oLundi ngoba yisizinda sayo esikhulu. Bezehla zenyuka izimoto ezipendwe ngemibala ye-IFP kule ndawo. Omakhelwane bakaButhelezi babuye bajabulele nokuvota esikhungweni okuvota kuso yena. UNksz Nomfundo Zungu uthe uzizwa enenhlanhla yokuba ngaphansi kobukhosi bakwaButhelezi. ‘’Ungumuntu olungile ohlala efuna inhlalakahle yabantu. Uyalekelela uma kukhona lapho kushoda khona emzini yabantu endaweni. Bengifisa aqhubeke nokusihola ngoba uqotho,’’ kuchaza uNksz Zungu. Ikhansela lendawo, uMnuz Lucky Khumalo, lithe into eliyithandayo ngokuba yikhansela likaButhelezi wukuthi uhlala elichushisa, akalicindezi ngoba nakhu eseduze kwakhe. “Ungumuntu onguchwepheshe kwezentuthuko. Uhlala egcizelela ukuthi ngingaqambi amanga kubantu ngibathembise into engekho,’’ kusho uKhumalo. Uphinde wancoma ukuthi sekuvotwa ngenkululeko ngaphandle kodlame. Uthe abanalo uvalo ngoba oLundi kukhonya i-IFP, lokhu kwaziwa nayingane encane. UMnuz Sibusiso Msibi uthe uke aye ngisho emzini kaButhelezi uma kubuswa afike azitike ngenyama. ‘’Uyahlala nabantu abaphe ukudla kube mnandi. Ngiyajabula kakhulu ukuba seduze naye ngoba ungumholi esimazi kudala.’’ Phakathi kwabaholi abehlukene abavota esifundeni iZululand kubalwa yena uButhelezi ozovota eNkantolo yenkosi oLundi. UMnuz Zwakele Mncwango weDA KwaZulu-Natal, uvota KwaNongoma ngakubo. UNkk Zanele-KaMagwaza-Msibi uvota eThokoza, oLundi.