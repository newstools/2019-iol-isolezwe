Lezi zincwadi okuthiwa zizofundisa ngisho nendlela yokuzithinta uma uzijabulisa uwedwa ngocansi, zizotholakala ngaphansi kwesifundo iLife Orientation. UNksz Nqobile Kweyama oyi-Educational Psychologist ezimele eThekwini, uthe akahambisani nalesi sinqumo esizodala umonakalo omkhulu. Uthe izingane ezineminyaka engu-10 nengu-11 ezijwayele ukuba kuleli kilasi, azikakulungeli ukufundiswa ngocansi. “Ingane enalemi nyaka ayikwazi ukuzithathela izinqumo nokuhlukanisa phakathi kokubi nokuhle. Uma uyitshela ngocansi izofuna ukwenza lento eyixoxelwa uthisha. Kumele sazi ukuthi akuzona zonke izingane esezazi ngocansi, okungagcina kulimala nebezingazi lutho.” Uthe uhulumeni bekumele abheke izindawo lapho izingane ziqala khona zisencane ukwazi ngocasi, bese egxila kuzona. Uveze ukuthi ukufundisa ngocansi zonke izingane kungandisa nezibalo zokukhulelwa. “Ingane kumele itshelwe ulwazi olulingana nomqondo wayo. Ayikho ingane yakwaGrade 4 esinomqondo okulungele ukufunda ngocansi. Kungcono kufundiswe imiphakathi nabazali ukuthi yini engenziwa ukugwema ucansi ezinganeni kunokufundisa zona,” kusho yena. OnguSihlalo wenhlangano eyengamele izigungu ezilawula izikole KwaZulu-Natal, uMnuz Zwile Zulu, uthe okubi ukuthi okuningi bakuzwa ngabezindaba, umnyango ungakhulumanga nabo njengabazali. Uthe nalolu daba baluzwe kwabezindaba futhi bayaphikisana nalo. “Ingane ayikwazi ukuzicabangela izithathele nezinqumo kule minyaka okukhulunywa ngayo. Kuningi okwakhayo okungafundiswa izingane ezikoleni kunokuthi kufundiswe ngocansi ezinganeni. Bazothathwaphi bona othisha abakulungele ukukhuluma ngodaba olushube kangaka? Uma kuyiqiniso lokhu kusho ukuthi izwe liphindela emuva,” kusho uZulu. Yize kungakashiwo ukuthi lezi zincwadi zizoqala nini ukufundwa, umnyango usukuqinsekisile ukuthi ziyeza. Ekhuluma nephephandaba iThe Mercury elinguzakwabo weSolezwe, uMnuz Elijah Mhlanga okhulumela umnyango, uthe okunye okuzofundiswa ukuthi izingane zizalwa kanjani. Uthe lezi zincwadi zihambisana nemigomo yokufundisa ngezocansi ngaphansi kwe-Unesco. “Lokhu kuzosiza nokuthi izingane zikwazi nokuthi yimiphi imigubho ehambisana nokuzalwa kwengane. Zizofundiswa nangendlela yokuzihlonipha nokuhlonipha nabanye, zikwazi nokuthi yiziphi izindaba zangasese,” kusho uMhlanga.