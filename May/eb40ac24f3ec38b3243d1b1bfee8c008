UMnuz Martin Nkosenhle Sithole (47) noMnuz Buthanani Golden Shange (63) badutshulwe ngeSonto ntambama behleli phambi kwesitolo sikaSithole edolobheni eNewcastle, kwalimala abathathu abebezimele eceleni. Ecaleni okuthiwa uSithole ubengufakazi kulo, kuboshwe iMeya yaseNewcastle uDkt Ntuthuko Mahlaba nabasolwa abathathu ngokuba izinkabi. UMahlaba ungaphandle ngebheyili kaR20 000. UMnuz Wandile Ngubeni wadutshulwa benoMnuz Mafika Mndebele endaweni yobumnandi ngo-2016 eMadadeni, bebuya ukuyokhankasela ukhetho lohulumeni basekhaya. USihlalo we-ANCYL eMalahleni, uMnuz Senzo Khumalo uthe uSithole ubesethole isexwayiso sokuba ayeke ukuhlala esitolo sakhe ngoba kukhona abafuna ukumbulala. “Bekufihliwe ukuthi uSithole ungufakazi kuleli cala lokubulawa kukaWandile Ngubeni nelokuzama ukubulala uMafika Mndebele. USithole ubequkethe ulwazi ngomunye wabasolwa kuleli cala, owafika esitolo sakhe kuye waboleka imali yokuba kubulawe uMndebele noNgubeni. USithole wanqaba wathi akakwazi ukuvuma kubulawe uMndebele ngoba uyintwana yakhe. Umsolwa selokho ahamba ngalelo langa akaphindanga asondele kuSithole,” kusho uKhumalo. Uqhube wathi bayisithupha ofakazi abebesatshiswe omunye wabasolwa, okubalwa naye uSithole. USithole ubebuye abe nguMgcinimafa we-ANC egatsheni laseNewcastle. “Yingakho sinenkolelo yokuthi uSithole ubulawelwe leli cala nepolitiki. Okunye bebengabangani benoShange njengoba bebengothishomkhulu yize omunye wabo (uShange) ebesethathe umhlalaphansi,” kusho uKhumalo. Uthe bebenze isiqiniseko sokuthi akekho owaziyo ukuthi uSithole ungufakazi wenkantolo futhi necala belingakaqali ukuqulwa. Izolo abaholi be-ANCYL bahambele kwaSithole nakwaShange beyolilela imindeni. Okhulumela umndeni, uNksz Busisiwe Ndima, uthe namanje kunzima ukwamukela isimo. “UMartin ubengumuntu obewusizo emndenini nasemphakathini. Ngakho kunzima ukukholwa nokwamukela ukuthi usesishiye kabuhlungu kanjena. Siyafisa ukuba amaphoyisa enze umsebenzi wawo ukuze kubanjwe ababulali, sithole ukuthi bekwenza njani aze abulawe. Sizwelana nomndeni kababa uShange naye obulawe noMartin,” kubalisa uNksz Ndima. Okhulumela i-ANC KwaZulu-Natal, uNkk Nomagugu Simelane Zulu, uthe bashaqekile ngobulwane obukhonjiswe ababulali kulesi sehlo. “Kubuhlungu ngendlela engachazeki ngokubulawa kukaSithole noShange. Siyafisa ukusho nokuthi lena yokuthi uSithole ubengufakazi wenkantolo, asiyazi ngenxa yokuthi necala belingakaqali ukuqulwa. Sikholwa ukuthi kungaba amaphoyisa angasiza lapho,” kusho uNkk Simelane Zulu. Uthe bazohlela ukuthi baya nini emindenini kodwa ubuholi busabambeke emhlanganweni ePitoli. Okhulumela amaphoyisa, uBrigadier Vishnu Naidoo, uthe leli cala sebelidlulisele ethimbeni eliphenya amacala okubulawa kosopolitiki yize imbangela yokubulawa kwalaba ingakaziwa. Uthe kuphenywa amacala amabili okubulala namathathu okuzama ukubulala. “Sicela noma ngubani ongaba nolwazi olungasiza amaphoyisa ophenyweni ukuthi afonele * -08600 10111. Imininingwane yabazofona izogcinwa iyimfihlo,” kusho uBrig Naidoo.