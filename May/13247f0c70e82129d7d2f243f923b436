Ingozi okushone kuyo ingane yentombazane yenzeke ekuseni izolo ngabo 1. Okhulumela abakwa-ER24 uNkk Ineke van Huyssteen, uthe bafike endaweni yesigameko kukhona abanye bezimo eziphuthumayo bezama ukusiza abebelimele. “Sithe uma sihlola abalimele nesimo sabo sathola ingane ngaphandle kwenye imoto, ngeshwa ingane ibilimele kakhulu yashonela endaweni yesigameko. Abanye ababili batholwe kwenye imoto bengaphakathi kwathi abathathu batholwa behlezi ngaphandle kwemoto otshanini,” kusho uNkk Huyssteen. “Abahlanu sithole ukuthi balimele, abanye benemihuzuko engatheni. Iziguli zibe seziphuthunyiswa ezibhedlela ezehlukene eziseduze ukuze zithole okunye ukunakekelwa.” Imbangela yengozi ayaziwa kodwa amaphoyisa abekhona endaweni yesigameko ephenya ngayo. Khonamanjalo, eMerrivale ngaphandle kwaseMgungundlovu kulimale abantu abangu-16 ngesikhathi itekisi ishayisana nemoto encane izolo. Itekisi iphonseke emhosheni oseceleni komgwaqo. Abezimo eziphuthumayo bafike endaweni yesigameko iziguli zihleli phansi ezinye zimile endaweni yesigameko. Iziguli zihloliwe zabe seziphuthunyiswa ezibhedlela ezehlukene ukuze zilashwe ngokuphelele. Amaphoyisa azophenya ngembangela yale ngozi.