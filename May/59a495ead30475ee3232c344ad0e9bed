OBENGUNDUNANKULU waseWestern Cape uNkk Helen Zille uphinde wazidonsela amanzi ngomsele enkundleni yokuxhumana iTwitter efanisa ukuba senhlanhleni kwabantu abamhlophe (white previlege) nokuba senhlanhleni kwabantu bohlanga kuleli. NgoLwesine ekuseni uZille uphendule itweet yembongi yaseMelika ikhalaza ngokuthi abantu abamhlophe bazalelwa enhlanhleni nokwenza banethezeke kalula empilweni ngokwezimali nesimo sempilo. UZille ube esephendula le mbongi ngokubuza ukuthi kungani ikhalaza ngolimu lesiNgisi. Ngemuva kokugxekwa ngalokhu uZille ube esenanela umbono wakhe ngokuqhathanisa izimpilo zabamnyama nabamhlophe.  Uthe ukuzalelwa enhlanhleni kwabamnyama “ukukwazi ukudla izigidigidi zabakhokhi bentela bese uphinde unikezwa amandla okuphatha ngemuva kokhetho. Uma kuyinhloso yabantu ukuthi wonke umuntu ahlupheke kuleli izinhlelo zabo zihamba kahle.” Abantu kuTwitter bayigxekile inkulumo kaZille bathi esikhathini sanamhlanje kumele ngabe uyakwazi ukuhlukanisa impilo yabamhlophe abazalwa benethezekile ngenxa yomlando wabo nabamnyama abasahlupheka ngenxa yomlando wokucindezelwa ngabamhlophe.  OwayenguMvikeli Womphakathi kuleli uSolwazi Thuli Madonsela ube ngomunye wabantu abaqondise uZille ovame ukuba nemibono esusa izinkulumo ngobuhlanga kuleli. UThuli wazise uZille ukuthi ushaye eceleni ngokuthi abantu abamnyama bakuhulumeni ngoba befuna ukudla izimali zabantu kuphela.