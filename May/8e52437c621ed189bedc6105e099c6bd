UMnuz Mthokozisi Ntuli, kuthiwa isidumbu sakhe sitholwe ekuseni ngoLwesine sidindilizile ebulewe. Isolezwe lixhumane nomndeni wakhe ngempelasonto, wakhwela wadilika entathelini ukhala ngokuthi lolu daba lubikwe yibo bonke abezindaba ekubeni bona bengumndeni bengazange bakhulume ngalo. Unina omncane kamufi uNeli, isibongo sakhe esingatholakalanga, uthe bengumndeni bakhetha ukungathi vu ngalolu daba. “Okokuqala nje uMthoko akayena owakwaNtuli. Asazi ukuthi bakuthathephi nokuthi ubeyingxenye ye-IFP. Asibazi nabakwa-IEC abaveze ukuthi ubulewe bebekuthathephi lokho ngaphandle kokukhuluma nathi,” kusho uNeli ebhoka. Kuthe noma esechazelwa ngombiko we-IEC obuveza zonke izigameko ezithinta ukhetho, nesitatimende se-IFP esithunyelwe abezindaba ngokushona kukamufi wabhoka ngolaka. “Ngicela unginike igama lalowo muntu waka-IEC obekhuluma izindaba zomndeni wethu. Thina akukho esizokusho kwabezindaba ngoba sebetshelwe konke. Kumanje umakoti kamufi akakwazi nokukhuluma ngenxa yomshophi omehlele,” kusho uNksz Neli oqede wagaklaza ucingo. Imizamo yokuthola amanye amalungu omndeni ukuba aphawule ayizange iphumelele njengoba ethe uNeli uyena kuphela owomndeni ongaphawula, akekho omunye. Isolezwe lithole ngomthombo walo ukuthi isimo simanzonzo endaweni kulandela ukubulawa kukamufi njengoba abasolwa bengakaboshwa. Ngokombiko okhishwe yi-IFP, kube nengxabano ngaphakathi esiteshini sokuvota ku-ward 1, kuthiwa noma sekubalwa ingxabano ibisaqhubeka. Kuvele ukuthi nangaphandle kwesiteshi bekusenzeka okufanayo. Omunye umthombo uveze ukuthi umufi bekungeyena ngisho umuntu obefunwa mayelana nengxabano njengoba bekungomunye abehamba naye obekade ephakathi kwabebexabana esiteshini sokuvota. Ukubulawa kwakhe kwagcina kungaqondakali ukuthi kumayelana nani. Amaphoyisa athe asaphenya, akekho osaboshiwe ngokubulawa kukamufi.