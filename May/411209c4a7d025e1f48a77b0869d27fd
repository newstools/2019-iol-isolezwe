UMnuz Lindelani Sosibo Ndlovu (43) osesimeni esibucayi esibhedlela kuthiwa usinde edutshulwa abalisa abangaziwa ngoMsombuluko ebusuku emuva kwehora lesishiyagalombili. Kulesi sigameko kuphinde kwalimala elinye ilungu lomphakathi okuthiwa lidubulekile ngesikhathi amalungu omphakathi ehlasela ebulala omunye wabasolwa abasolwa ngokudubula uNdlovu. Ngesikhathi leli phephandaba lihambele kuleya ndawo abantu bebesaba ukuphumela obala ngesigameko sokuhlaselwa kukaNdlovu. Ilungu lomphakathi elicele ukuthi igama lalo ligodlwe, lithe bezwe kuqhuma isibhamu izikhathi eziningi bathi uma bephuma ngaphandle babona abalisa abane bebaleka bephethe izibhamu. “Sithe uma siphuma safica uLindelani elele phansi enamanxeba emqaleni nasesifubeni esesimeni esibucayi. Uma sithola, laba bantu abamhlaselile bebezomtshela ukuthi akayeke ukudayisa iwunga. Oyedwa wabo ubanjiwe washawa umphakathi washo ukuthi yena nabangani bakhe bahlala kwa-C eMlaza nokuthi bathunywe ngomunye umuntu odayisa iwunga ukuze bezotshela uLindelani ukuthi akayeke ukudayisa iwunga. Ngokuzwa kwethu uLindelani ubatshele ukuthi akavumelani nento abebeyisho nokuyikho okuholele ekutheni bamdubule,” kusho ilungu lomphakathi. Ngokusho kwaleli lungu lomphakathi, lo mlisa obanjwe amalungu omphakathi uqale wadubula ebhekise kumalungu omphakathi abemjaha kwalimala umuntu oyedwa. Kuthe uma esephelelwe yizinhlamvu kwayima eveza iqiniso ngokwenze badubula uNdlovu. UMnuz Fumanisekile Qavile naye osinde edutshulwa ngumsolwa okuthiwa ushawe umphakathi washona, uthe bakhathazekile ngobugebengu obukhona endaweni. Uthe bafisa sengathi bangafakelwa isiteshi samaphoyisa esingumahamba nendlwana. Okhulumela amaphoyisa KwaZulu-Natal ukuqinisekisile ukuthi amaphoyisa aseChatsworth aphenya amacala amabili okuzama ukubulala bese kuthi awaseBhekithemba aphenye elokubulala mayelana nomlisa otholwe ebulewe. Uthe isizathu sokuhlaselwa nokudutshulwa kwalaba nesokubulawa kwalo mlisa asaziwa.