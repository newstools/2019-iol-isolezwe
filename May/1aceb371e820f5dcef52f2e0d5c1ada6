INhloko yoMnyango, uMnuz Sibusiso Gumbi, obethunywe ukuyokhuluma nababhikishi ngoLwesithathu, ushiye isimo sesisibi. Kuthiwa ababhikishi badinwe yinkulumo kaGumbi kwaze kwadingeka ukuthi amaphoyisa ahlakaze ababhikishi ngesisi sonyembezi nangezinhlamvu zenjoloba. Bangaphezu kuka-4 000 asebejoyine lo mbhikisho eBhobhoyi, eMurchison, naseziNgolweni ngenxa yezikhalazo zokungalungiswa komgwaqo. Isolezwe lithole ukuthi abaningi bagcina ngoMsombuluko emsebenzini nasezikoleni njengoba sekuvalwe zonke izintuba. Isibhedlela iMurchison naso siphazamisekile, kuthiwa sekushoda nokudla ngoba izimoto ezikulethayo zivalelekile. Okhulumela uMasipala iRay Nkonyeni, uMnuz Simon April, uthe ngoLwesithathu babe nomhlangano noGumbi ngaphambi kokuyokhuluma nababhikishi. Uthe umgwaqo okukhalwa ngawo ubizwa ngoD1014 osekunesikhathi eside umphakathi ufuna ukuthi ulungiswe. Esitatimendeni esithunyelwe, * -April uthe uGumbi utshele ababhikishi ukuthi sezikhethiwe izinkontileka ezizolungisa umgwaqo. Utshele ababhikishi ukuthi umnyango uzoqiniseka ukuthi uyalungiswa umgwaqo uphinde ufakwe itiyela. Uthe ayikho imali elahlekile obekumele ilungise umgwaqo,” echaza. Uthe ababhikishi bavuke umbhejazana bajikijela ngamatshe, kwadingeka amaphoyisa aqinise isandla. U-April uthe umgwaqo usavaliwe ucela abantu babekezele. Ilungu lomphakathi elicele ukungadalulwa, lithi kusolwa ukuthi kunemali edliwe obekumele ilungise umgwaqo. Kuthiwa umphakathi watshelwa ukuthi kuzokhishwa uR58 million osekutholakala ukuthi sekuzoba uR28 million. Kuthiwa ababhikishi bathi sebefuna uNgqongqoshe uMnuz Mxolisi Kaunda azocacisa. ULieut-Col Thulani Zwane okhulumela amaphoyisa esifundazweni, uthe ababhikishi bavale umgwaqo ngezimbokodo, okwenze kungahambeki. Uthe kudingeke kusetshenziswe umgwaqo oya ePort Edward, kwatshalwa namaphoyisa ukuqapha. “Kuvulwe icala lokucekela phansi impahla esiteshini samaphoyisa ePort Shepstone. Kulimale nomshayeli wemoto encane eyitekisi. Kusolwa ukuthi uhlaselwe ngamadoda abebhikisha, ashaya imoto yakhe ngamatshe. Kuthiwa umshayelii ubesuka eMurchison eya ePort Shepstone.” kusho uZwane. OyiNhloko eBambile eMnyangweni wezeMpilo, uDkt Musa Gumede, uthe kuphazamiseke ukwelashwa kweziguli, onesi abakwazi ukuya esibhedlela eMurchison, emtholampilo eGcilima, eBhobhoyi naseThembalesizwe ngenxa yemibhikisho. Uthe bayethemba ukuthi izinhlaka ezithintekayo zizosilungisa isimo. Okhulumela uMnyango uMnuz Mluleki Mntungwa ukuqinisekisile ukuthi uGumbi uyile kubabhikishi kodwa basazobheka isinqumo.