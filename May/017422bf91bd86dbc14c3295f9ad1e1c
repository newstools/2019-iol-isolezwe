UNkk Gumede ubesho lokhu ngesikhathi emukela izimpahla ezinikelelwe ababekhahlanyezwe yizikhukhula kuleli dolobha ebezilethwe kulo masipala ngamasosha eSANDF, ngoLwesithathu. Amasosha anikele ngezimpahla ezahlukene okubalwa kuzo izipontshi, izingubo nokunye. “Iqiniso kumele likhulunywe. UMasipala weTheku uxovekile. Siyaludinga usizo lwamasosha, angisho ukuthi kumele kuboshwe abantu kodwa ngezinhlelo zenu ningasilekelela. Uphiko lwenu lobunjiyela lungasisiza kakhulu ezinkingeni zamabhuloho adilikile,” kusho yena. UMajor General Rudzani Maphwanya uthe bengamasosha bazinikela ekunakekeleni abantu. Ukunikela ngezimpahla kwabakhahlanyezwe yizikhukhula uthe kuyingxenye yokunakekela. “Sikhombisa ubuntu ngokuthi selule isandla kulabo abaseduze abasenkingeni. Okunye engifisa ukukuchaza ukuthi singamasosha kumele silekelele ekuvikeleni izinxushunxushu emazweni angomakhelwane ukuze nathi, siphile kahle. Izinxushunxushu ezenzeka emazweni angomakhelwane ziyasithinta nathi ngakho kubalulekile ukuthi sithumele amasosha ethu kulawa mazwe,” kusho yena. UNkk Gumede uthe basaqhubeka nokusiza abakhahlanyezwa yizikhukhula njengoba sebephothulile ukubasiza ngokungcwaba. “Sesizosiza labo abasahleli ematendeni, emahholo nabakhoseliswe omakhelwane sibasize ekutheni babuyele ezindaweni ebebehlala kuzo. Isifiso sethu ukuthi wonke umuntu okhahlanyezwe yizikhukhula aluthole usizo aludingayo,” kusho yena