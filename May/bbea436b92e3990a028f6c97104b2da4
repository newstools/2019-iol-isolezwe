UManyi ubesho esithangamini sabezindaba ngoMgqibelo lapho eveze ukuthi bebeyingxenye yamaqembu abehlela ukumangalela i-Independent Electoral Commission (IEC) enkantolo kodwa basihoxisa isinqumo. “Emuva kwenkulumo kaStatician General, uMnuz Risenga Maluleke sizitholile izimpendulo zemibuzo ebesinayo ngokhetho. Sanquma ukuthi i-IEC yenze umsebenzi oncomekayo. Sinqume ukuthi asiyi enkantolo,” kusho uManyi. Uthe bayabonga kubantu abavotele i-ATM ngoba ibingenazo izigidi zokukhankasa kodwa isinabantu abazoya ePhalamende nasezishayamthetho KwaZulu-Natal nase-Eastern Cape. Lishone elayizolo kungacaci ukuthi amanye amaqembu amancane azoqhubeka yini nokumangala aphikise imiphumela yokhetho. UMnuz Brian Tloubatla oyinhloko yezokuxhumana kwiBlack First Land First uthe: “Sizogxila ekusebenzeleni abantu bakithi. Asiyi ezinkantolo ukuyophikisa imiphumela yokhetho. Vele besingeyona ingxenye yamaqembu athe aya enkantolo.” UMnuz Simo Mkhwanazi okhulumela iNational Freedom Party (NFP) kuzwelonke uthe yize kwakukhona ilungu labo emaqenjini ayethi awaneme ngemiphumela yokhetho kodwa abayi ukuyomangala. “Sineme ngomsebenzi we-IEC, yebo inawo amaphutha kodwa iyawenza kahle umsebenzi wayo. Siyayemukela imiphumela. Sizoqhubeka nokusebenzela abantu bakithi,” kusho uMkhwanazi. UMnuz Oupa Ralake onguNobhala weSocialist Revolutionary Workers Party (SRWP) uthe akubamangazi ukuwina kwe-ANC namanye amaqembu amane ongxiwankulu ngoba uhlelo lokhetho belunamaphutha. “Kunabantu abavote kaningi kwaze kwaboshwa abawu-20. Kwezinye izindawo kuphele amaphepha okuvota, * -inki ubucisheka, ama-scanner engasebenzi kahle. Amanye amaqembu kwawu-48 abengenele ukhetho ebengabhekelwanga kweziye iziteshi. Asikwazi ukwamukela le miphumela,” kusho uRalake. Uthe imiphumela isho ukuphumelela kwe-International Monetary Fund neWorld Bank ngoba kuwine abahambisana nalezi zinhlangano.