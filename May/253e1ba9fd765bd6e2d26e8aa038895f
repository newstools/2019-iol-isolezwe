Umndeni ka-Andile (12) no-Ayanda Gumede (3) usucele amaphoyisa ukuthi aphenye izihlobo ozisola ngokuba nesandla kulesi sigameko. Izidumbu zezingane zatholakala ekamelweni zishisiwe ngempelasonto yePhasika. Izingane zizalwa uyise oyedwa okuthiwa akezwa futhi akakwazi ukukhuluma kodwa zizalwa omama abehlukene. UNksz Nkosingiphile Buthelezi, ongunina ka-Andile, uthe akakutholi ukuphumula futhi ngeke budlule ubuhlungu kungaboshwanga muntu. Uthe yena udabuka eNkandla kodwa usebenzela eThekwini. Washaqeka etshelwa ngokusha kwendodana yakhe athe bezwe emuva komngcwabo ukuthi kusolwa izihlobo. “Emuva kwesehlakalo amaphoyisa kuthiwa afika ezophenya endaweni yesigameko. Kwatholakala izigubhu zikaphethroli nesando. Ngisola ukuthi * -Andile washaywa ngaso isando ngaphambi kokushiswa ngoba ubenenxeba ekhanda,” kuchaza yena. Uthe bakhulume namalungu omndeni emuva komngcwabo asho ukuthi kukhona izihlobo ebezisonga. Kuthiwa kuke kwahlaselwa ugogo wezingane esolwa ngokuthakatha. Namanje umndeni wezingane usola ukuthi ukushiswa kwazo kuhlobene nalokho kuhlasela. UNksz Buthelezi uthe ucele elinye ilungu lomndeni ukuthi liyokwenza isitatimende emaphoyiseni ngalezi zinsolo. “Nami ngamshayela ucingo umseshi ngilandelela uphenyo. Ngaqinisekisa nokuthi usezitholile izitatimende ngezinsolo. Ngigcina ukumthinta uthe usalinde esinye isitatimende. Okungiphatha kabi wukuthi amaphoyisa asetsheliwe ukuthi obani abasolwayo kodwa abakaze baphonswe imibuzo. Ngeke ngikwazi ukuziphindiselela kodwa ngithembe umthetho,” kusho yena. Ilungu lomndeni elicele ukungadalulwa liqinisekisile ukuthi lizibhalile izitatimende mayelana nezinsolo. Liveze ukuthi abasolwa bayizihlobo eziseduze kodwa abafikanga ukuzokhalisa umndeni emuva kwesigameko nasemngcwabeni. Okhulumela amaphoyisa esifundazweni, uLieutenant-Colonel Thulani Zwane, uthe kusaphenywa amacala okubulala emuva kokutholakala kwezidumbu ngo-Ephreli 20. Uthe kuvulwe amacala okubulala aphenywa esiteshini eNgwavuma. Amaphoyisa akakwazanga ukuqinisekisa ngezitatimende ezenziwe wumndeni ngenxa yokuthi umphenyi akatholakalanga izolo. Izingane kuthiwa bezijwayele ukulala nogogo nobabekazi ekamelweni ezashiselwa kulo. Ngosuku lwesigameko babesePhasikeni uyise wezingane elele kwenye indlu.