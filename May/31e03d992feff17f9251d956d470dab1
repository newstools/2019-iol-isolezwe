UNDUNANKULU omusha KwaZulu-Natal uMnuz Sihle Zikalala usememezele ongqongqoshe abasha bakulesi sifundazwe. UZikalala umemezele ikhabhinethi yakhe esiShayamthetho saKwaZulu-Natal ngoMsombuluko emcimbini obuhanjelwe yizicukuthwane okubalwa kuzo owayengumengameli kuleli, uMnuz Jacob Zuma. Phakathi kwezinguquko ezinqala ezenziwe nguZikalala, uchithe uMnuz Mthandeni Dlungwane kwesobungqonqgoshe emnywangweni wezeMfundo, wafaka uMnuz Kwazi Mshengu. Engxoxweni neSolezwe ngeledlule izinyunyana zothisha iSadtu neNatu, zithe zifuna ungqongqoshe ozosebenzisana nazo. Zithe ungqongqoshe omusha wezemfundo kumele agxike ekukhipheni yonke imibiko ethinta uphenyo olwenziwe kulo Mnyango olufaka udaba lokuthengwa kwamaqakelo, ukunganikwa ngesikhathi izikole imali yokulungisa izakhiwo, ukukhokhela ugesi namanzi nokuphucwa kwezinye izikole ilungelo lokuzithengela izincwadi. Ozobhekana nalezi zinyunyana nezinye izimfuno zothisha, sekuzoba nguMshengu, onguSihlalo we-ANCYL esifundazweni, Nyakenye uMshengu uthweswe iziqu zakhe zeLaw e-University of KwaZulu-Natal. Umnyango wezeMpilo, obuphethwe uDkt Sibongiseni Dhlomo, nawo usunoNgqongqoshe omusha okunguNomagugu Simelane. Ngesikhathi evalelisa kulo mnyango uDhlomo izinyunyana zabasebenzi basezibhedlela, zakwamukela ngezandla zombili, zithi ubesefike kwangqi ngetshe ngokomsebenzi.  “Kade sasinitshela ukuthi asisamdingi uDhlomo ngoba usefike ekugcineni. Siyathemba ozongena uzokwenza kangcono kunoDhlomo, aqinise ezokuphepha ngoba abahlengikazi bayahlaselwa ezibhedlela nasemitholampilo, abanye bayabulawa beya emsebenzini. Siyathemba nohlelo lweNational Health Insurance (NHI) luzoqala ngokuthi ozongena aqashe abahlengikazi abaningi,” kusho uNobhala osabambile weDemocratic Nursing Organisation of South Africa (Denosa) KwaZulu-Natal, uNkk Sindi Ngcobo engxoxweni neSolezwe ngo-Ephreli nonyaka.  Ukungena kukaNomagugu Simelane kulesi sikhundla, kuchaza ukuthi i-ANC izoqasha omunye umuntu ozokhulumela iqembu KwaZulu-Natal, okuyisikhundla abekuso. KuMnyango wezokuThutha nokuPhepha koMphakathi, uZikalala uqoke uMnuz Mxolisi Kaunda ukuthi aqhubeke nalo msebenzi. UNkk Nomusa Dube-Ncube usuke emnyangweni wezokuBusa ngokuBambisana nabaHoli boMdabu wayiswa kuMnyango wezokuThuthukiswa koMnotho, Ezokuvakasha nezeMvelo. Seluphelele uhlu longqongqoshe lumi kanje: Umnyango wezoLimo - Bongi Sithole-Moloi Umnyango wezobuCiko namaSiko - Hlengiwe Mavimbela Umnyango wezeMpilo - Nomagugu Simelane-Zulu Umnyango wezokuBusa ngokuBambisa nabaHoli boMdabu - Sipho Hlomuka Umnyango wezeMfundo - Kwazi Mshengu Umnyango wezokuThuthukiswa koMnotho, Ezokuvakasha nezeMvelo - Nomusa Dube-Ncube Umnyango wezokuThutha nokuPhepha koMphathi - Thomas Kaunda Umnyango weziMali - Ravi Pillay Umnyango wazoMsebenzi Womphakathi- Peggy Nkonyeni Umnyango wezokuThuthukiswa koMphakathi - Nonhlanhla Khoza