Iphoyisa lesilisa igama lalo elingeke lidalulwe njengoba lingakaveli enkantolo, kusolwa ukuthi lixabane nentombi yalo, uNksz Zinhle Mbuthuma (37) ngoLwesihlanu. Laba kuthiwa bebehlezi bobabili endlini ngesikhathi kuba nengxabano eholele kulesi sigameko. Kuthiwa bazwakale behilizisana ngemuva kwalokho kwaqhuma isibhamu izikhathi eziningi. Kuthiwa umsolwa udubule umufii maqede wazidubula ekhanda. Amaphoyisa afike endaweni yesigameko ngo-3 ekuseni esebizwe ngomakhelwane. Owesifazane kuthiwa ubenamanxeba okudutshulwa emzimbeni, umsolwa enenxeba lokudutshulwa ekhanda. Okhulumela amaphoyisa KwaZulu-Natal * -Lt. Colonel Thulani Zwane uthe kuvulwe icala lokubulala. “Iphoyisa litholwe linenxeba lokudutshulwa ekhanda laphuthunyiswa esibhedlela lisesimeni esibucayi. Kusazohlolwa isibhamu esisetshenzisiwe kulesi sigameko,” kusho uZwane. Kuthiwa isimo sephoyisa sibi esibhedlela njengoba lingakaze liphaphame. Kuzolindwa ukuba lilulame bese livela enkantolo ukuyobhekana necala lokubulala. Imizamo yeSolezwe yokuthola umndeni kamufi ayizange iphumelele izolo ngenxa yokungatholakali kwezinombolo.