Lokhu kulandela ukuqubuka kwezinkulumo ezihlukene ngokushona kukaMnuz Mondli Siboniso Madlala (28), odutshulwe nomngani uMnuz Sthembele Malinga (29). Imithombo yeSolezwe iveze ukuthi kungenzeka ukuthi lokhu kuhlangene nezitha ezisembonini yamatekisi eMnambithi njengoba iMeya uVincent Madlala kuthiwa inebhizinisi kule mboni. “Kunezinsolo zokuthi ababulali bafuna ukuzwisa ubuhlungu imeya njengoba kungokwesibili kubulawa indodana yayo ngalolu hlobo. Empeleni akulula ukufinyelela kuyona imeya njengoba inabaqaphi abaningi yingakho ababulali bejikela ezinganeni,” kuchaza umthombo ocele ukungadalulwa. Omunye umthombo uthe kungenzeka ukuthi lokhu kuhlangene nepolitiki noma izimpi zamatekisi ngoba kunezinhlangothi ezimbili ezilwayo, olunye olungakuyo imeya njengoba inamatekisi. Abafi kuthiwa bahlaselwe bengakubo elokishini laseZakheni eSection E, badutshulwa amahlandla amaningana ekhanda nasesifubeni. UMalinga uphuthunyiswe esibhedlela iSt Chad Community washonela khona. UMadlala yena kuthiwa uzamile ukuphuthuma ekhaya kuyise eyofuna usizo naye ozame ukumyisa emaphoyiseni kodwa washonela endleleni. Kube nendida ngalesi sigameko njengoba imibiko esabalale ngo-11 ebusuku ngoLwesibili ngemuva kwesigameko, ibiveza ukuthi kudutshulwe indodana nabaqaphi bemeya omunye washona. Okhulumela uMasipala, i-Alfred Duma, uMnuz Siyabonga Maphalala, ukuchithile lokhu wathi akekho umqaphi noma umsebenzi womkhandlu obekhona kulesi sigameko. “Sifisa ukudlulisa amazwi enduduzo emndenini bese sicacisa ukuthi akekho umqaphi noma umsebenzi womkhandlu obehamba nendodana yemeya kulesi sigameko. Ngakho asinaye umuntu othintekayo olimele noma oshonile kulesi sigameko njengomasipala,” kucacisa uMaphalala. UMnuz Nathi Mthethwa oyikhansela leNational Peoples Ambassadors (NPA), e-Alfred Duma, udlulise amazwi enduduzo kodwa wathi bayafisa umkhandlu ucacise ngoba ulwazi abanalo luthi indodana yemeya ibinabaqaphi bakayise abebeyiphelezela. IMeya uMadlala ithintwa ithe indodana yayo ibihamba nomngani wayo ngesikhathi behlaselwa. “USbonelo ubehamba nomngani wakhe obuye abe wumngani wabanye abafana balapha ekhaya. Bahlaselwe abantu abangaziwa. Sisalinde uphenyo lwamaphoyisa ukuba lubaveze. Ngaphandle kwalokho, akekho umqaphi wami obekulesi sigameko,” kusho uMadlala egcizelela elokuthi akafuni ukusola lutho ngalesi sigameko. Uthe indodana yakhe ibingusomabhizinisi obesafufusa ngenxa yokuthi ibinemfundo yamakhono eyenze kwelinye lamakolishi okuqeqeshwa ngamakhono. Uqhube wathi ngeminye imininingwane ucela kuthintwe uMaphalala okunguye okhulumela umasipala. Kwenzeka lokhu nje inhlamvu idla lubi eMnambithi kosopolitiki nakosomatekisi bakhona. Okhulumela amaphoyisa uLT Colonel Thulani Zwane, uthe baphenya amacala amabili okubulala enzeke eZakheni.