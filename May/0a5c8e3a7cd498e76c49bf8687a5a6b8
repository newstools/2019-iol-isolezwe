Okhulumela amaphoyisa KwaZulu-Natal, uBrigadier Jay Naicker, izolo ukuqinisekisile ukuthi uMkhwanazi uvulelwe icala. “Lezi zinombolo zecala enithunyelwe zona ziyiqiniso, likhona icala elivuliwe kodwa lokho ngeke kuze kuziphazamise iziphathimandla zamaphoyisa ekwenzeni umsebenzi wazo wokulwa nobugebengu nokuqinisekisa ukuthi umphakathi uvikelekile,” kusho uNaicker. Uthe ngeke baze bakubekezelela ukuthi amaphoyisa anganeme ngezinto ezithile ababambe ngobhongwane ngokuthi angenele iziteleka ezingekho emthethweni. Elinye lamaphoyisa elikhulume neSolezwe kodwa lacela ukuthi lingadalulwa likuqinisekisile ukuthi bamvulele icala uMkhwanazi. “Yebo, simvulele icala uMkhwanazi kodwa ngibone kukhulunywa ngamacala amathathu, elokuthumba, ukubamba inkunzi nokusabisa kukhona abangalibalanga lokusihlukumeza njengoba ukhomishana wathi asinganikwa ukudla namanzi ngesikhathi siboshiwe kube kukhona ozakwethu abadla amaphilisi ezifo ezingalapheki, abangakwazanga ukuthatha amaphilisi abo, lokho kusho ukuthi ukhomishana wayebeka impilo yabo engcupheni,” kusho leli phoyisa. Icala lokubamba inkunzi limayelana nokuthathwa kwamaselula alawa maphoyisa. Leli phoyisa lithe namanje basadidekile ukuthi baxoshelwani ngoba ozakwabo baseWestern Cape nabo abamasha ngendaba efanayo bona amacala abo ahoxiswa kwathiwa ababuyele emsebenzini. Liqhube lathi bafake isicelo sokusidlulisa isinqumo sokuxoshwa kwabo ngoba bakholwa ngukuthi akukho emthethweni. Ezinyangeni ezimbalwa ezedlule, kusuke umsindo kwangabakhona uzinzo emaphoyiseni ikakhulukazi KwaZulu-Natal naseWestern Cape ngemuva kokuthi amaphoyisa asebenza eziteshini eqale umkhankaso wokuhudula izinyawo ngoba ekhala ngokushaywa ngesithende ngesikhathi abanye ozakwabo abasebenza kwezinye izinhlelo okubalwa kuzo iTactical Response Team (TRT), iNational Intervention Unit (NIU) nalabo abagada imizi yongqongqoshe benyuselwe izimendlela. Okukhalisa amaphoyisa asebenza eziteshini ukuthi labo abebenyuselwa izikhundla iningi labo lisasebenze iminyaka emibili nje embuthweni kodwa selisusiwe ekubeni ngoConstable lenziwe oWarrant Officer, bajomba ngisho isigaba sokuba ngoSergeant. Amaphoyisa amaningi asebenza eziteshini wona athi asesebenze iminyaka angaphezu kwengu-12 engo-Constable kodwa awanyuselwa izimendlela. UNaicker uthe amaphoyisa angaphezu kuka-40, athathelwa izinyathelo ngemuva kokungenela isiteleka esingekho emthethweni ngo-Ephril 15, 2019. “Lawa maphoyisa amasha emigwaqweni yeTheku aze ayofika ekomkhulu lamaphoyisa eServamus Building emgwaqweni uBraam Fischer,” kusho uNaicker. Uthe amathathu ayehola isiteleka axoshwa ngaphandle kokuthi icala lawo liqulwe.