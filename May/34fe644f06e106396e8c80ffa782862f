Isolezwe lithole lezi zindaba ngesikhathi libuza uNkk Nomagugu Simelane-Zulu okhulumela i-ANC ukuthi ngabe sekunqunyiwe yini ngekusasa likaNkk Gumede. “Ubuholi be-ANC buzohlangana nePWC. Emuva kwalowo mhlangano, sizonazisa ukuthi kuthiweni,” kusho uNkk Simelane-Zulu. Kulindeleke ukuthi ngoLwesithathu kuthulwe isabelozimali seTheku. Kuneziphakamiso kusukela kwi-ANCYL eThekwini, i-IFP, DA ne-EFF ezithi makuxoshwe uNkk Gumede. Ephawula ngalolu daba uMnuz Mdu Nkosi we-IFP uthe: “Siyi-IFP sithi imeya ayehle esikhundleni, kuhlonishwe imibandela yebheyili ngoba ukuba khona kwayo kumasipala kusibeka ebumnyameni. Imeya kayitshele abantu ukuthi kwenzekani ngale thenda kadoti. Abantu kufanele bazi ukuthi wubani osephutheni. Akaphumele obala asho ukuthi ithenda kadoti iphethwe eCity Hall noma eCommercial City emahhovisi e-ANC,” kusho uNkosi. Uthe uma uNkk Gumede engenalo icala makaphumele obala asho ukuthi wubani onecala. UNksz Nicole Graham, ongumholi weDA eThekwini uthe abazi ukuthi wubani ozokwethula isabelozimali eThekwini. Kodwa bafuna uNkk Gumede axoshwe. “Kufanele axoshwe uNkk Gumede ngoba izenzo zakhe zimbi, zilimaza iTheku. Asazi ukuthi i-ANC ilindeni ngoba uNkk Gumede uvelile enkantolo wabekelwa nemibandela yebheyili,” kusho uNksz Graham. UNkk Gumede ungaphandle ngebheyili kaR50 000. Icala lakhe lizobuyela enkantolo ngo-Agasti 8. Imizamo yokuzwa ukuphawula kukaNkk Gumede ayiphumelelanga. Ucingo lwakhe belukhala kodwa lungabanjwa.