KUNGAKAPHELI sikhathi esingakanani kushayelwe ihlombe ukwehla kwezingozi zezimoto ezenzeka ngesikhathi sephasika, sekushone abantu abawu-14 kwalimala 36 engozini yebhasi kuN1 eLimpompo ngoMsombuluko ebusuku. Abezimo eziphuthumayo be-ER24 nabanye bafike endaweni yesigameko ibhasi liginqike lalala ngokhakhayi phakathi nomgwaqo. Abanye babagibeli abasindile bebemi ngaphandle kwebhasi, abanye eceleni komgwaqo. Kwabalimele kubalwa nezingane ezine. Abagibeli abalimale kabi baphuthunyiswe ezibhedlela eziseduzane. Kubikwa ukuthi kunabagibeli abashonele endaweni yesigameko, abanye bashonela esibhedlela. Okwamanje akwaziwa ukuthi yini edale ingozi kodwa amaphoyisa ebekhona endaweni yesigameko ukuzoqala uphenyo. Khonamanjalo, kulimale owesilisa iminyaka yakhe elinganiselwa ku-30 kushayisana iloli neveni kuR103 eCamperdown, KwaZulu-Natal. 