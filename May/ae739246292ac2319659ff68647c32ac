Lokhu kuvezwe nguNgqongqoshe wezamaPhoyisa, uMnuz Bheki Cele, izolo evakashele le nkundla eyohlola isimo wakhuluma namaphoyisa ngalo mcimbi ozobe uhanjelwe ngabanye omengameli kusasa. UCele unxuse amaphoyisa ukuthi aphathe ngendlela abantu, asize abadinga usizo. “Babalelwa ku-40 abaholi bamazwe abalindeleke kulo mcimbi omkhulu. Umcimbi owenzeka kanye eminyakeni emihlanu, ngakho udonsa amehlo, uhanjelwe ngabantu abaningi,” kusho uCele. Kulo mcimbi kulindeleke abantu abangu-34 000, abangu-10 000 baseGauteng nabangu-22 000 abaqhamuka kwezinye izifundazwe. Kumenywe izicukuthwane ezingu-2 000 eziqhamuka emkhakheni ehlukene. Lo mcimbi kulindeleke udle ngaphansi kukaR150 million uma uqhathanisa noR240 million owasebenza kugcotshwa owayenguMengameli wezwe, uMnuz Jacob Zuma. Kulindeleke amabhasi angaphezulu kuka-200 azobe ethutha abantu ebayisa enkundleni. Amasango azovulwa ngo-3 ekuseni. Abantu bayanxuswa ukuthi basheshe bafike. Akekho umuntu ozovunyelwa ukungena enkundleni uma ebukhile, kanjalo nalabo abazobe bephethe izinto eziyingozi ngeke bangene. Khonamanjalo KwaZulu-Natal kuzoba nezindawo lapho kuzobe kubukwa khona umcimbi kamengameli. I-GCIS esifundazweni ihlele izindawo eziyisishiyagalombili okuzobukwa kuzo lo mcimbi. Lezi zindawo ziseThekwini, uGu, eMgungundlovu, Amajuba, Mzinyathi, Zululand, iLembe nasoThukela. Kuzobekwa obhazabhaza bama-screens abazoqala ukukhombisa okuzobe kwenzeka eLoftus ngo-8 kuze kube * -2 ntambama. Ezinye zezikhungo okuzobe kubukwa bukhoma umcimbi iseMsinga High, Siyamukela High eNewcastle, ejele iNew Prison eMgungundlovu, Vukuzakhe High eMlaza, Our Lady of the Rosary esifundeni iLembe, Enkanyezi Special School oThukela, Gamalakhe TVET eRay Nkonyeni naseNkamane High eBaqulusini.