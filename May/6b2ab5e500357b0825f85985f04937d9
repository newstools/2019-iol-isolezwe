USolwazi Adrienne Edkins, wesikhungo semfundo ephakeme iRhodes University, ungomunye wabacwaningi abahlomule ngomklomelo wokwenza ucwaningo ngomdlavuza kubantu abanengculazi njengengxenye yocwaningo lwaphesheya. Uhlinzekwe nguhulumeni wase-United Kingdom ngemali elinganiselwa kuR2 million ukuze akwazi ukwenza lolu cwaningo. Uzokwazi ukusebenzisana nosolwazi asebesebenze kanzima ekuhloleni ngemidlavuza evame kakhulu kubantu abanegciwane lengculazi okubalwa kuyo iKaposi sarcoma (KS). Yena nethimba lakhe bazogxila ekubhekaneni negciwane elidala iKaposi sarcoma okungumdlavuza ovamile kubantu abaphila negciwane lengculazi. Lo mdlavuza uvame kakhulu kubantu abaneminyaka ephakathi kwengu-20 kuya kwengu-49. Izibalo ze-American Cancer Society ziveza ukuthi kwezinye izindawo ezithile e-Afrika balinganiselwa ku-80% abantu abanezimpawu zokungenwa yigciwane eliholela kulo mdlavuza futhi ayikho imishanguzo yokulivikela. Lolu hlelo lokucwaninga ngalo mdlavuza lugxile kakhulu ekubhekeni abantu abase-Afrika eseNingizimu. USolwazi Edkins uthe kuyamjabulisa ukuthola ithuba lokuba yingxenye yalolu cwaningo njengoba kuyingxenye ebalulekile kodwa engabhekiwe. “Uma sibheka ukwakheka komzimba womuntu kubalulekile ukwazi ubudlelwane obukhona phakathi kwamagciwane nomdlavuza ngoba lezi zinto azivamile ukuhlanganiswa,” kusho uSolwazi Edkins. Uthe ukholwa nawukuthi eminye imidlavuza iletha ithemba lokuthi kutholakale imishanguzo njengoba ethe uma kwaziwa ukuthi lowo mdlavuza udalwa yini kungenza bazame ukwenza imishanguzo yokuwelapha. Uphinde waveza ukuthi banethemba ukuthi isakhamzimba se-protein abasiqokile ukuthi sifakwe imishanguzo singaba nomthelela omuhle ekutheni bathole imiphumela abayifisayo. USolwazi Adrian Whitehouse, ongungoti kwezocwaningo esikhungweni semfundo ephakeme iLeeds University, uthe uma beqonda ukuthi leli gciwane elidala lo mdlavuza lenza kanjani ukuthi lisuleleke bese lisabalala bangakwazi ukusungula imishanguzo engavimbela lo mdlavuza ekutheni uqale.