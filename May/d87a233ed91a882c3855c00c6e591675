KUDUTSHULWE ilungu le-IFP ngaphandle kwesikhungo sokuvota eGreytown ngoLwesithathu ebusuku. Usihlalo wezinhlelo zokhetho kwi-IFP uMnuz Narend Singh ngoLwesine ntambama uthe uMnuz Mthokozisi Ntuli udutshulwe wabulwa endaweni avotele kuyo, iVikindlela School, ku-wadi 1, eGreytown phakathi kuka-11 no-12 ebusuku. Amaphoyisa asiqinisekisile lesi sigameko azisa i-African News Agency (ANA) ukuthi kuvulwe icala lokubulala esiteshini samaphoyisa eMatimatolo. Amaphoyisa athe lesi sigameko senzeke ezintatha kusa namhlanje. “Kudutshulwe owesilisa oneminyaka ewu-35 ezintatha kusa namhlanje ekuseni. Amaphoyisa asaphenya.” kusho okhulumela amaphoyisa KwaZulu-Natal uLieutenant Colonel Thulani Zwane. USingh ukugxekile ukubulawa kukaNtuli. Uthe noma bebengakayitholi imininingwane ephelele ngokubulawa kwakhe bazwile ukuthi uNtuli ube nengxabano nabathile ngokuthinta ukhetho, impi yaqhubeka nangaphandle. “Kusolwa ukuthi kuthinteka namalungu e-ANC. I-IEC isikuqinisekisile ukuthi lesi sehlo esibuhlungu senzeke ngosuku lokhetho,” kusho uSingh.  Uqhube waveza ukuthi kunelungu leNFP eliphuthunyiswe esibhedlela ngemuva kokudutshulwa ebelihamba noNtuli. Ulifisele ukuthi lilulame ngokushesha. USingh unxuse amaphoyisa ukuthi enze konke uma esephenya, wacela ne-ANC ukuthi ingenelele nayo ilekelele amaphoyisa la ingalekelela khona ngophenyo. African News Agency (ANA)