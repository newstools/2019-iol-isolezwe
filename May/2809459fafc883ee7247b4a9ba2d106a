INHLANGANO elawula ukuvota kuleli i-IEC ithi abukho ubufakazi obukhomba ukuthi kunabantu abavote kabili ngesikhathi kuvotelwa uhulumeni omusha kuleli ngoLwesithathu. NgoLwesine i-IEC ithe kuboshwe abawu-20 abebesolwa ngokuvota kabili ngemuva kwezikhalo zokuthi u-ink okhombisa ukuthi umuntu usevotile usuka kalula esithupheni. I-IEC namhlanje ekuseni ithe ngemuva kokwenza uphenyo olunzulu icwaninga amavoti ithole ukuthi abekho abantu abavote kabili. Ithe kwabangu-20 ababoshiwe akekho ovote kabili futhi abanye babo abakaze bavote ngisho kanye. UKhomishana we-IEC uMnuz Mosotho Moepya uthe abukho ubufakazi bokuthi kukhona abavote kabili. “Sesibale u-76% wamavoti, abekho abavote kabili, uma sithola abavote kabili sizonazisa,” kusho uMoepya ekhuluma nabezindaba. FUNDA: Kunamaqembu afuna kuvotwe kabusha NgoLwesithathu kube nesikhalo emaqenjini amaningi amasha ngemibiko yokuthi kunabavote kabili. Lawa maqembu okubalwa kuwo iBlack First Land First (BLF), African Content Movement (ACM), Socialist Revolutionary Workers’ Party (SRWP), African Transformation Movement (ATM), Women Forward, Land Party, APC namanye athe awaneme neze ngomsebenzi we-IEC. Athembise ukuthi azophikisa imiphumela yokhetho enkantolo.