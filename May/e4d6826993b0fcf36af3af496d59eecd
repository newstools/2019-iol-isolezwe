UNkk Nikiwe Mdamba, waseSikhaleni, ushonele esibhedlela ngoLwesithathu. Umufi ubelamana nomunye owashona kulesi sibhicongo, uNksz Thule Ncube. UMfundisi uPhiwayinkosi Sibiya, oyiCentre Manager yebandla ukuqinisekisile ukuthi leli lungu lebandla bese bethembile ukuthi lizosinda ligcine ngokushona. “Sidumele kakhulu ngokushona kwalo mzalwane njengoba bese sithembile ukuthi uyalulama futhi uzosinda. Wangeniswa esibhedlala waya egunjini labagula kakhulu, ube esekhishwa engeniswa kwelijwayelekile. Besiya komvakashela kungumuntu othembisayo njengoba ubesekwazi nokuzikhulumela, kube buhlungu ukuthola izindaba zokushona kwakhe ngoLwesithathu. Lokhu kusho ukuthi sebengu-14 abazalwane abashone kulesi sibhicongo,” kusho uMfundisi Sibiya. Uthe ibandla bese liyile emndenini ukuyobhonga emswaneni. Isibhicongo sokudilika kodonga lesonto senzeka ngoLwesine lwesonto lwePhasika. Leli bandla lalinenkonzo yePhasika, ngesikhathi kudilika udonga abanye abazalwane babesadla, abanye sebelungiselela ukulala. Kwenzeka ngasohlangothini okulala kulo abazalwane besifazane njengoba kushone abantu besifazane nomfana omncane owayehamba noninakhulu. Abashonile bagcwatshwe ngo-Ephreli 28. UNdunankulu waKwaZulu-Natal, uMnuz Willies Mchunu, wathi kuzophenywa ngesakhiwo saleli sonto ukuze kutholakale imbangela yokudilika kwalo. UNgqongqoshe wezabaSebenzi kuleli, uNkk Mildred Oliphant, naye wagcizelela ukuthi kuzothunyelwa onjiniyela ukuba bahlole ukuthi yini imbangela. Abebandla bathi izandla zabo zivulelekile ukuba kuphenywe isakhiwo. Okhulumela amaphoyisa KwaZulu-Natal uLt. Colonel Thulani Zwane uthe sebezovula elinye idokodo ngokushona komuntu, kwengezwe kulawa angu-13 ababewavulile.