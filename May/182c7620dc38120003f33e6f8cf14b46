Lokhu kuvezwe uMnuz Mfundo Dlamini ongumfowabo kaMnuz Sbuyiselo Dlamini ongasekho. “Akukho ebesingakwenza ngoba kuningi okungasigculisi kuleli cala. Sizamile ukubikela i-IFP ukuba isilekelele nangommeli kodwa ihlulekile ukusiza. Siqale sakhala ngokuthi omunye wabasolwa unobuhlobo ngaphakathi enkantolo ngakho sizocela lesi sihlobo sihoxe ekusingathweni kwaleli cala. Kuthe sisakhale ngalokho uNana Sithole ongumsolwa wathola ibheyili enemibandela exegiswe ngendlela engasijabulisi neze,” kusho uDlamini. Uthe kuze kwaphoqeleka ukuba bacele ihhovisi loMvikeli woMphakathi ukuba lingenelele . UDlamini wadutshulwa ngo-2018 esuka oLundi elibangise eThekwini, ehambise umqulu owawuqukethe izinsolo zenkohlakalo eyayithinta amanye amakhansela aseZululand. Wahlaselwa eqeda ukuphuma edolobheni abasolwa ababehamba ngeVW Golf . UNkk Heidi Williams-Mogashoa osophikweni lwezomthetho ku-Afri-Forum utshele Isolezwe ukuthi balibheke ngelokhozi leli cala ukuze basize umndeni. “Umndeni ufike kithi ngoMeyi 7 ukhononda ngendlela okuqhubeka ngayo leli cala. Sinabaholi sijube ithimba lethu ukuba lixhumane nabalisingethe. Sikwenze lokhu ngoba okwamanje asinawo amandla okungenelela ecaleni uma iNational Prosecuting Authority isaqhubeka nalo. Yingakho sinqume ukuba sixhumane nabaphenyi balo ukuze basinikeze yonke imininingwane ezosiza ukuba sibone ukuthi ngabe ngempela kukhona yini okungahambi kahle. Uma iNPA inquma ukulihoxisa sizobe sesilithatha siliqale phansi,” kusho uNkk William Mogashoa. I-Afri Forum yaziwa ngokumela abalimi abamhlophe kodwa isike yaveza ukuthi yona isiza bonke abantu abasuke benezinkinga. Muva nje isanda kulwela owesifazane waseGauteng, uNksz Gabriella Angels eyayifuna uNkk Grace Mugabe waseZimbabwe aboshwe ngezinsolo zokushaya le ntokazi. Ihhovisi likaMvikeli woMphakathi ngomlomo kaNkk Nthoriseng Motsisi oyisikhulu kwezokuxhumana, ubhalele umndeni wathi udaba lwabo basazolucubungula kuqala ngaphambi kokuthatha izinyathelo. “Njengehhovisi loMvikelo woMphakathi sizolicubungula leli cala sibone ukuthi ngabe siwuhlaka okufanele yini ukulisingatha . Sizocela nokuba nifisa ukuthola ummeli ozonisiza nisazise ngoba ninelungelo lokuzikhethela ummeli ofiswa yini,’ kusho uNkk Motsisi etshela umndeni wakwaDlamini. Okhulumela i-IFP, uMnuz Mkhuleko Hlengwa, uthe ubekhulumile noMengameli we-IFP uMntwana uMangosuthu Buthelezi ngalolu daba, wathi benza konke okusemandleni ukweseka umndeni wakwaDlamini. “UMntwana uze wajuba umhlonishwa uBlessed Gwala ukuba axhumane nezinhlaka zomthetho, okuhlanganisa ihhovisi likakhomishana wamaphoyisa kuzwelonke ukuze kube nomnyakazo osheshayo ngalolu daba. Senze nesiqiniseko sokuthi ngisho ubuholi basoLundi buyaweseka umndeni ngezikhathi zonke uma uya enkantolo, kuyishwa ukuthi kukhona izinto ezenzakalayo esezenza ukuthi umndeni ugcine usufuna olunye usizo eceleni. Siyiqembu sizimisele ukuwulekela umndeni ukuba uthole ubulungiswa ngokubulawa kukaSibuyiselo,” kusho uHlengwa. Uthe namanje uMntwana usazoxhumana nomndeni ezwe izikhalo zawo ngokwenzekayo. wathi lokhu uMntwana ayezibophezele ngakho ngosuku lomngcwabo kaSibuyiselo namanje usamile ngakho ukuba awusize umndeni.