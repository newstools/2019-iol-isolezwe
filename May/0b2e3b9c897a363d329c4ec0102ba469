KUSHAYE u-9 ekuseni i-ANC isawahola phambili amaqembu angenele ukhetho luka-2019 kuzwelonke. I-IEC ithi isibale amavoti alinganiselwa ku-25% abantu asebevotile kanti i-ANC ihola phambili ngo-55%, ilandelwa ngemuva yiDA ehlezi ku-26%.  Uma izibalo ziqhubeka kanje lokhu kuzochaza ukuthi sehlile isibalo sabavotele i-ANC, esabavotela iDA sinyuke ngo-4% uma uqhathanisa nonyaka ka-2014 njengoba yaphuma no-24%.  Izinombolo zakamuva zikhomba ukuthi i-EFF nayo liyakhula ivoti layo isuka ku-6% eyawuthola ngo-2014. Njengamanje i-EFF ilele isithathu ngo-8% kwizibalo zikazwelonke.  Iqembu elisathuse abaningi kwamahlanu ahamba phambili yi-Freedom Front Plus, esathole amavoti awu-101 492. 