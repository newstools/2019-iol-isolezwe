Lokhu kuvezwe uMnuz Kwanele Ncalane woMnyango wezokuPhepha eKZN ngemuva kokuthi ngempelasonto kuthiwa kuxoshwe izimoto zaseNquthu, oLundi. Kuthiwa kuxoshwe izimoto ezincane zabantu abebezihambela izindlela zabo. Omunye kuthiwa ugcine ephoqwa ukuba akhiphe i-number plate yemoto ebikhomba ukuthi eyaseNquthu ngesikhathi evinjwa ngabantu abebesedolobheni oLundi. UNcalane uthe ibaphethe kabi indaba yalolu dlame futhi benza konke okusemandleni ukuluqeda. “Kunekomiti elisungulwe uMnyango wezokuPhepha esifundazweni nowaseGauteng eselingenele ukuze kutholakale umnyombo walolu dlame. Lolu dlame lumandla kakhulu emahostela. Kwezinye izigigaba kusuke kusolwa impi yomkhaya, okungabantu baseKZN abasuka lapha bayobulalana eGoli noma babuye bazobulalana ngapha,” kusho uNcalane. Uthe leli thimba liqalwe owayengungqongqoshe wezokuthutha nokuphepha, uMnuz Willies Mchunu nowaseGoli, uNkk Faith Mazibuko. Uthe ikomiti lihlanganisa amakhosi nezinduna ezijutshwe iSilo, seliqhubeka noNgqongqoshe uMxolisi Kaunda nowaseGauteng, uNkk Sindi Nkosi Malobane. Ngesonto eledlule kuhlangane izinduna namakhosi oLundi, kubhungwa ngalolu daba njengoba kuvele ukuthi kunabantu ababalelwa kwabane ababulawe eThokoza eGoli, baseMahlabathini abebefihlwa ngempelasonto. ENquthu nakhona abashayela amatekisi babuye bonke bazohlala ekhaya ngoba kubi. “Hhayi nsizwa yakithi kubi eThokoza, angifuni ukudlala ngawe. Izinsizwa zibuyele emakhaya zashiya phansi amatekisi. Lapha eNquthu, ikakhulukazi esigodini sasoNgana kulele inqwaba yabafowethu abebefihlwa abashone eGoli. Empeleni uMgqibelo awusadluli kungalandiwe umuntu oshonile eGoli,” kusho omunye wabashayeli bamatekisi eGoli, ocele kugodlwe igama lakhe. Inkosi yakwaNgobese eNquthu, uThathezakhe Ngobese ithe ubuthongo abusafiki ngalolu dlame.