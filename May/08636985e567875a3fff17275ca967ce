Emcimbini obusePitoli izolo obuhanjelwe nawuRamaphosa, ufungiswe nguMengameli wamaJaji uMogoeng Mogoeng. Bese kuvela namanye amagama abanye abaholi abangase bavale isikhala sikaMabuza kuhulumeni emuva kokuthi ngeledlule ecele ukungafungiswa ngoba esafuna ukubeka uhlangothi lwakhe kwikomiti elibhekele ukuziphatha. UMabuza uyiPhini likaMengameli kwi-ANC. Ngemuva kokukhishwa kukaMnuz Jacob Zuma esikhundleni, uRamaphosa wathatha izintambo zokuba nguMengameli waqoka uMabuza ukuthi abe yiphini lakhe. Umcimbi wokufungiswa kukaMabuza awuzange uthathe ngisho imizuzu emingaki. Ngemuva kokufungiswa uRamaphosa uthe “sesiphelele manje DP” esho kuMabuza. Lokhu ukusho ngesiZulu wase ehleka uMabuza, uRamaphosa noMogoeng obemfungisa. UMabuza naye uphendule ngokuthi sesiphelele. Okhulumela i-ANC, uMnuz Pule Mabe, uthe uMabuza wayecele ukungafungiswa kodwa wayengashongo ukuthi ufuna ukuhoxa. “Ubesafuna ukubeka uhlangothi lwakhe yingakho engazange afungiswe ngeledlule kodwa wayengashongo ukuthi uyahoxa akasayi ePhalamende,” kusho uMabe. Kuthiwa uMabuza uhlanganile nabekomiti elibheka ukuziphatha kwamalungu kwi-ANC eyochaza. Ubeyochaza ngeqhaza lakhe njengoba kwake kwaba nezinsolo zenkohlakalo ezazimgubuzele. UMabuza wabamba iqhaza elikhulu ekutheni kuwine uhlangothi lukaRamaphosa engqungqutheleni yaseNasrec ngo-2017. UMabuza wayelokhu eshumayele njalo ukuthi ufuna kube nobuholi obubumbene iphele indaba yezinhlangothi. Lokhu kwathathwa njengokuthi wadayisa uhlangothi olwaleseka uDkt Nkosazana Dlamini Zuma njengoba kuyilo okwakucatshwangwa ukuthi uhamba nalo kodwa zajika izinto waseka olukaRamaphosa. Khonamanjalo iDA ithe ilindele iKhabhinethi encane ezomenyezelwa nguRamaphosa, akhe amathuba omsebenzi, alwe nenkohlakalo, alungise indaba yakwa-Eskom.