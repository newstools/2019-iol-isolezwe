ABALANDELI balowo owayengumengameli wakuleli uMnuz Jacob Zuma abagcwalise iNkantolo eNkulu eMgungundlovu ngoMsombuluko ekuseni banethemba lokuthi ngeke liphele leli sonto engahoxisiwe onke amacala abekwe wona. UZuma uvele enkantolo ngamacala awu-18 enkohlakalo okubalwa kuwo elokugwazelwa yinkampani yezikhali, iThales. Abaseka uZuma bathi bafuna kushaye uLwesihlanu kuleli sonto esehoxiswe amacala abekwe wona ngoba asengenwe yipolitiki. UMnuz Nkosentsha Shezi we#RETChampions ongomlandeli wokuqina kaZuma eminyakeni edlule uthe uZuma ugqigqa izinkantolo ngoba kunabantu abanganeme ngokuthi wayefuna ukuguqula umnotho wakuleli. Uthe umthetho usohlangothini likaZuma ngokuthi kumele ahoxiswe amacala abekwe wona. ObenguSomlomo eSishayamthetho KwaZulu-Natal, uMnuz Meshack Radebe uthe kushayisa amakhala ukuthi omunye wabasolwa ngokugwazela uZuma, uMnuz Schabir Sheik washushiswa wagwetshwa yedwa ngo-2005.  Okhulumela Umkhonto Wesizwe uMnuz Carl Niehus uvumelane noRadebe ethi kuyasolisa ukuthi uShaik washushiswa yedwa. “Kuningi osekuphazamise leli cala obekudala ukuthi lilokhe lihlehliswa, akuyena uZuma, ipolitiki esingene kuleli cala edala lokhu,” kusola uNiehus.  “Kungani engabekwanga amacala kanye noSchabir Shaik. Lokho kwenza sisole, yingakho silana ukuzothola ukuthi kwenzekani ngempela,” kusho Niehus ngaphandle kwenkantolo. Khonamanjalo, amadodana kaZuma, u-Edward noDuduzane abekhona ukuzoseka uyise kodwa anqaba ukukhuluma nabezindaba.  Kubaholi be-ANC abebekhona enkantolo kubalwa okhulumela le nhlangano KwaZulu-Natal, uNkk Nomagugu Simelane-Zulu nongqongqoshe wezokuThutha nokuPhepha koMphakathi KwaZulu-Natal uMnuz Mxolisi Kaunda. Ubekhona nomholi weqembu elisanda kushaya udaka okhethweni, iBlack First Land First (BLF) uMnuz Andile Mngxitama. UMngxitama uthe uZuma ngeke ashushiswe ngokukhululekile kuleli cala, waveza nokuthi ukufakwa kwamanye amaJaji amabili kuchaza ukuthi ‘alethembekile elilodwa elimnyama’, bafuna ukuqeda ngaye emabili. “Basebenzisa izinhlaka zomthetho ukuqeda ngoZuma ngoba bayazi umele umhlaba wabantu, izimayini zabantu kanye namabhange abantu,” usho kanje. 