UMasipala weTheku wathenga ipulazi elingu-12 hektha eCato Ridge, ulithengela ukuthi kusebenze inhlangano yomfelandawonye eyasungulwa ngabasebenzi ababesebenza kule nkampani. IMeya yeTheku, uNkk Zandile Gumede, izolo ithe konke sekumi ngomumo, abakulo mfelandawonye sebezoqala ukusebenzisa leli pulazi. Uqhube wathi abalo mfelandawonye bazosebenzisana nenkampani ezimele enesivumelwano sokusebenzisana nomasipala. “Le nkampani izokhiqiza umkhiqizo ongu-50% nenhlangano yomfelandawonye nayo ikhiqize umkhiqizo ofanayo badayise ngokubambisana,” kusho yena. Uthe sekuhlelwe ukuthi izinkukhu zizonquywa emadeleni aseduze, sesenziwe isivumelwano nawo. UNkk Gumede ubesho lokhu ngesikhathi kwethweswa iziqu abafuyi bezinkukhu abangu-22, abebesohlelweni lokuqala lokufundiswa kwabo ngokuphathwa kwebhizinisi lofuywa kwezinkukhu kuleli dolobha, izolo. Uthe leli pulazi lizoba yisizinda sophiko olukhiqiza imikhiqizo yenkukhu. Lizobe libhekwe ngeso elibukhali wuphiko lukamasipala olubhekelele ibhizinisi lokulima. UMnuz Vuyo Jayiya, iPhini leNhloko yalolu phiko kuMasipala weTheku uthe sebelinde umbiko wokugcina ngokusebenzisa inkampani ezimele nalo mfelandawonye bese kuyaqalwa ukusebenza. Uthe ngesikhathi benza ucwaningo ngabafuya izikhukhu kuleli dolobha bathole ukuthi bancane kakhulu abalimi abakwazi ukudayisela uhulumeni inyama yenkukhu noma amaqanda. “Sibe sesibuyela kubalimi, sibheka ukuthi kungani abafuyi bekhona emphakathini kodwa bengakwazi ukudayisela uhulumeni, sathola ukuthi banezinkinga ngolwazi lokukhiqiza oluhlanganisa ukuphathwa kwezimali nolulawulwa kwebhizinisi. Sabe siqala lolu hlelo. Abebeyingxenye yalolu hlelo bahlale edeskini bafunda iProduction Management, iFinance Management neBusiness Management obekwenziwa, iFranchising Plus okunyinkampani ezobacathulisa isikhathi esingangonyaka,” kusho uJayiya. UMnuz Amos Mathebula waseMbumbulu uthe uneminyaka eyisithupha engene kuleli bhizinisi angena kulo esethathe umhlalaphansi. Uthe uthola ubunzima uma engqongqoza eminyangweni eyocela usizo lwezezimali kuthiwe usemdala kakhulu. Uthe akaphelanga amandla, waqhubeka nokusebenza waze wathola lolu hlelo olumvule amehlo ngezinye izinto ezithinta ukugcinwa kwemininingwane ngomkhiqizo wakhe. UNkk Nthabiseng Chili waKwaMashu uthe lolu qeqesho lumvule amahlo, useyazi ukuthi kumele akhiqize kangakanani ukuze athole inzuzo.