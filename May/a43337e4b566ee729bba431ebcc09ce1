Amaqembu akhulume ne-Independent Media athe ukukhululeka kokhetho akucacile ngoba kunabantu abavote ngokuphindiwe. Baveze ukuthi izikhalo bazifakile kwa-IEC bazidlulisela nakozakwabo bakuzwelonke. UMnuz Zama Ntshona okhulumela i-ATM e-Eastern Cape uthe bazibonele ngawabo abantu bebatshengisa ukuthi * -inki uyasuka. “Lokhu kwenze ukuthi abantu bakwazi ukuvota bephindelela. Akukwazi-ke ukuthi kuthiwe lolu khetho belukhululekile futhi lunokuthula. Sidinga imininingwane ezocacisa ukuthi mungakanani umonakalo owenzekile,” kusho uNtshona. UMnuz Sandla Goqwana onguSihlalo wePAC e-Eastern Cape, uthe ukhetho belukhululekile kodwa belunakho ukwenzelela kwenye ingxenye ngoba kunabantu abavote bephindelela. UMnuz Nqaba Bhanga ongumholi weDA e-Eastern Cape, uthe batshelwe abasebenzi be-IEC ukuthi akulula ukubona abantu abavote kabili. “I-IEC ibithembekile la e-Eastern Cape, isitshele zonke izingqinamba ebhekene nazo. Ikuqinisekisile ukuthi kunabantu akade bevota ngokuphindelela beshintsha iziteshi zokuvota,” kusho uBhanga. UNobhala we-Azapo uMnuz Chris Swepu uthe: “Mayelana nokukhululeka kokhetho sifake izikhalo ngabantu abavote kaningi,” UMnuz Sy Mamabolo oyiChief Electoral Officer e-IEC, uthe kuzoba nocwaningo oluzoveza ukuthi kunabantu abavote bephindelela yini. “Ucwaningo lwethu luzobheka ukuthi eziteshini zethu ezihlukene abantu bavote kanjani. Sizophenya nalapho kuthiwa kuvotwe ngokuphindelela,” kusho uMamabolo. Esiteshini sokuvota esibizwa ngeNtlangano esise-ward 1 eNtabankulu besivaliwe njengoba umphakathi ububhikishela izidingo, lokhu kusho ukuthi abantu abawu-591 abakwazanga ukuvota.