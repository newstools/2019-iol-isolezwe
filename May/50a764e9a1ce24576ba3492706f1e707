USergeant Malusi Thokoza Sibisi, (osesithombeni) obengumphathi wethimba ebelingena ntambama esiteshini saseKombe eNkandla, udutshulwe kathathu ngoLwesihlanu ebusuku, ngelinye iphoyisa ebelibike ukuthi alizi emsebenzini ngoba ligula. Umsolwa oneminyaka engu-30, uboshiwe, kulindeleke ukuba avele eNkantolo yaseNkandla namhlanje. Isolezwe lithole ukuthi umufi ufike emsebenzini njengenjwayelo, umsolwa wabe eseshaya ucingo ebika ukuthi akezi emsebenzini ngoba uyagula. Umphathi wakhe kuthiwa ube eseyobheka lapho kuhlala khona amaphoyisa ngoba ubezwa kunomsindo. Kuthiwa umufi ufice umsolwa eziphuzela utshwala, edansa ehlezi namanye amaphoyisa abengasebenzi. Ngokuthola kweSolezwe umphathi wakhe ube eseshutha i-video ekhombisa ukuthi uyaphuza ekubeni ebike ukuthi akaphilile. Umufi kuthiwa ube esebuyela esiteshini, waqhubeka nokusebenza. Emuva kwesikhashana umsolwa kuthiwa usukile lapho ebekhona, wayolanda isibhamu kubo, kwazise yena akahlali ezindlini zamaphoyisa. Kuthiwa umsolwa ufike esiteshini engasabambeki, wavele wavulela ngenhlamvu edubula umphathi wakhe ekhanda. Umufi ushone khona lapho. Isolezwe lithole ngomthombo walo osondelene nalolu daba ukuthi umufi ubenephoyisa elingasazi isiZulu esiteshini ngesikhathi ehlaselwa. Leli phoyisa kuthiwa yize belibona ukuthi kukhona okushiwo umsolwa kumufi kodwa alikwazanga ukuzwa. Leli phoyisa kuthiwa libe seliphuca umsolwa isibhamu, labiza amanye amaphoyisa, umsolwa waboshwa. Umfowabo kamufi, uMnuz Buza Sibisi, uthe bashaqekile bewumndeni njengoba bebelindele ukuba ashadelwe maduze umfowabo. “Sishayeke kakhulu ngalesi sigameko ngoba umfowethu besingalindele ukuthi abulawe ngesihluku esinje. Thina besibheke ukuthi ngoSepthemba ayoshadelwa njengoba enengoduso, bekumele kuqedelwe zonke izinto zokuganana kwabo. Ngokuthola kwethu siwumndeni bebengena emsebenzini, uzwakwabo wamdubula. Asazi-ke ukuthi bekwenzenjani njengoba besingeko. Esingakusho ukuthi sidumele, simangele nezinhliziyo zethu zibuhlungu ngenxa yale nto,” kusho uSibisi. Uthe umfowabo ubondla ekhaya futhi wuyena owakha umuzi wakubo. Uthe ubezimisele kakhulu emsebenzini futhi kuningi abebesakubhekile kuye. Omunye umthombo uveze ukuthi umsolwa uyinkathazo njengoba ngalo uLwesihlanu ubekade egwetshwe ngecala lokushaya, kuthiwa unikwe isigwebo seminyaka emithathu ejele noma inhlawulo kaR10 000. Wakhokha inhlawulo. Kuthiwa umsolwa ubejwayele ukulova, abuye abonakale eziphuzela utshwala emphakathini njengoba ehlala khona endaweni. Okhulumela amaphoyisa KwaZulu-Natal uLt Colonel Thulani Zwane, uthe kuboshwe umsolwa oneminyaka engu-30, uzovela namhlanje eNkantolo yaseNkandla ngecala lokubulala. Olunye uphenyo lusaqhubeka.