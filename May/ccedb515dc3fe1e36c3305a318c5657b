UNksz Thandeka Ngubo (26), uthe uyoyixoxela amagwababa echobana into ayenziwe yilo mculi ongeke adalulwe njengoba engakaveli enkantolo. Umculi, osekukaningi ethinteka ezigamekweni ezinodlame, kuthiwa ushaya owesifazane nje, uke waba sematheni ngesikhathi ethelwa phansi ngequpha isitabane esidumile eThekwini. Kwathi kusenjalo kwavela izindaba ezithi usongela nomasitende ebebengasamkhokheli irenti nomfowabo efulethini, okuholele ekutheni bakhishwe yinkantolo. Elandisa Isolezwe uThandeka, uthe iphutha lakhe benomngani wakhe abashayelwa lona kube ukususa lo mculi emotweni yakhe (uThandeka) akade encike kuyona umculi. “Bese kusa sesihamba ngesikhathi sifika lo mculi encike emotweni yami. Ngesikhathi ngiyongena ngimcelile ukuthi aqhele njengoba besesihamba. Kodwa ngize ngangena emotweni ngayidumisa engasukile. Kuthe kusenjalo ngacela umngani ukuthi aphume amcele ukuthi asuke,” kuchaza uThandeka. Uthe ngesikhathi umngani wakhe esengaphandle, ubone eseshaywa ngumculi okuyilapho naye ephume khona eyolamula. “Ngizonele ngokuthi kwenzekani. Kulapho lo mculi engabuzanga khona wangithela induku kungekho muntu osilamulelayo. Ngiphuke ingalo njengoba ebengishaya sengiphansi. Ngizamile ukubuyela emotweni, wagijima weza kimina wazongigqimuza emlonyeni lapho kuphume khona amazinyo amabili angaphambili,” kuchaza uThandeka. Ngesikhathi Isolezwe likhuluma nale ntokazi bekuzwakala ukuthi isezinhlungwini njengoba ilashwa esibhedlela esizimele eMnambithi. “Akukho magama amabi esiwakhulume kuyena. Besifuna ukuhamba kuphela njengoba engasazi nathi sigcina ngokumbona nje emicimbini, yingakho simazi ukuthi ungubani. Ngilimele ngisezinhlungwini ngenxa yomuntu ongabe usuke kahle emotweni sahamba ngaphandle kokulwa nathi. Sibonga owesilisa osaziyo, okunguyena ogcine esilamulele,” kuchaza uThandeka. Imizamo yokuthola umculi ophathekayo kulolu daba ayiphumelelanga njengoba ucingo lwakhe belukhala lungaphendulwa. Okhulumela amaphoyisa KwaZulu-Natal, uCaptain Nqobile Gwala usiqinisekisile lesi sigameko, wathi amaphoyisa asaphenya. “Owesifazane obenabangani bakhe kusolwa ukuthi bashaywe ngowesilisa abamaziyo, endaweni yobumnandi emgwaqweni * -Old Main Road, Estcourt. Icala lokushaya ngenjongo yokulimaza kabi liyaphenywa amaphoyisa,” kusho uCaptain Gwala.