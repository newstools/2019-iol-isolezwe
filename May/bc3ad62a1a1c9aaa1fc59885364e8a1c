Lo mphakathi usola ikhansela lakule ndawo, uMnuz Maxwell Mkhize, ngokuhlomulisa abantu bangakubo ohlelweni lwezindlu zomxhaso oluzoqalwa maduze. Uthi uMkhize ukhiphe inyumbazane indawo yaseMgangeni neyaseGcwaluphiwa ngesikhathi aba izindlu ezizokwakhiwa kule ndawo. Ilungu lomphakathi lakule ndawo ebeliyingxenye yombhikiso osuthathe amasonto amabili elingathandanga ukudalulwa ngoba lithi lingase liboshwe uma livela ephephandabeni ngoba amaphoyisa abheka abaphawule kwabezindaba bese ethi yibo abaphehla udweshu, lithe ikhansela alizange libabize ngesikhathi linomhlangano obuchaza ngokuthi isigodi esithile sizokwakhelwa izindlu ezingaki. Bezwe kuthiwa lezi zigodi zizothola izindlu ezingu-15 ekubeni ezinye izigodi zizohlomula ngezindlu ezingu-40 njengoba iwadi inezigodi ezinhlanu. Uthe baqale balicela ikhasela ukuthi lizobachazela langeza baze bagcina bethathe isinqumo sokuthi bavale umgwaqo. “Sifuna ukuthi isigodi sethu naso sihlomule ngezindlu ezingu-40, uma kungenzeki lokho ngeke siyeke ukuvala umgwaqo,” kusho yena. Izolo amaphoyisa abetheleke kule ndawo ezodambisa isimo. Umphakathi obudiniwe ubalekile emgwaqweni kodwa ubushisa amathayi uwaphonse emaphoyiseni, uma esondela amaphoyisa ubaleke. Abafundi abazange balubhade ezikoleni ngoba imigwaqo ibivaliwe, izimoto zingakwazi ukuphuma nokungena kule ndawo. Abafundi bathe kwezinye izikole bese kuqaliwe ukubhala izivivinyo zaphakathi nonyaka. Inkosi yendawo, uThandizwe Gwala, ithe umhlangano phakathi kwayo nekhansela wokuzama ukuxazulula lolu daba awuthelanga izithelo ezinhle. “Izinhlelo zentuthuko ziyethulwa enkosini, inkosi ayinalo izwi mayelana nokuthi ubani othola izindlu ezingaki kodwa kulolu daba ngibone kufanele ngingenelele njengoba bese kunomsindo ohlukanisa phakathi isizwe. Ngikhulumile nekhansela ngilitshela ukuthi izindlu ezingu-15 ezigodini ezimbili umphakathi awuzemukeli.” Ethintwa ngalokhu, uMkhize, uthe njengekhansela akathinteki ekutheni izindlu zabiwa kanjani, akwaziyo ukuthi izindlu ezizokwakhiwa zingu-400. U-200 uzohlukaniselana izigodi okuthiwa yi-upper no-200 ozohlukaniselwa ezinye izigodi ezinhlanu okukhona kuzo nalezi ezibangayo. “Phambilini, lezi zigodi zazithole izindlu eziningi, ikomiti likhethe ukuthi zithole ezincane ukuze kulinganwe kodwa lokho akwenziwa yimi kwenziwa yikomiti nomkhandlu wenkosi, angazi ukuthi umphakathi kungani uthi angizochaza,” kusho uMkhize.