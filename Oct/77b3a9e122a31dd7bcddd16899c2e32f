Isidumbu sikaNksz Ayanda Ngcobo (24) obenza unyaka wesibili emkhakheni wobuntatheli eRosebank College, sitholwe ngamalungu omndeni silaliswe embhedeni sinezibazi zokuklinywa entanyeni. Umzala ka-Ayanda, uNksz Nompilo Dlamini okhulume neSolezwe, uthe ubizwe Wunina wesoka likamufi ekuseni ngoMsombuluko ekhala ngokuthi ubona umufi engavuki embhedeni. “Ngenkathi singena sibone umufi elele embhedeni enganyakazi kucaca ukuthi useshonile. Usitshele ukuthi ngaphambi kokuthi kulalwe umufi ukhale ngesifuba,” kusho uNompilo. Uthe ngesikhathi bebuza ukuthi isoka likamufi likuphi kunina walo uthe selisemsebenzini limshiye elele wanqaba ukulishayela ucingo emsebenzini. “Unina wesoka likamufi usitshele ukuthi isoka lithe livuke lahamba lamshiya elele alizange libone ukuthi usethule. Sicele inamba yasemsebenzini lapho kusebenza khona indodana yakhe kodwa wenqaba ukusinika nalapho sivele sabona khona ukuthi indodana yakhe isibalekile,” kuchaza yena. Uthe ngesikhathi bemguqula bathole ukuthi unezibazi zokuklinywa entanyeni nenxeba lokulunywa ebeleni. “Sithe uma sibuza indodana yabo (umufi nomsolwa) eneminyaka eyisikhombisa umufi abevakashe nayo ukuthi ayizwanga yini ubaba wayo eshaya unina ebusuku yathi ayizwanga lutho. Ngisola ukuthi ugogo wayo ubeseyigqibile ingane,” kuchaza lesi sihlobo. Uthe umndeni ukhathazeke kakhulu ngokushona kwendodakazi yabo ngalolu hlobo ngoba bese bethembile ukuthi izoqeda izifundo zayo isebenze ikwazi ukondla ekhaya. Okhulumela amaphoyisa KwaZulu Natal, uLieutanant Colonel Zwane, uthe kuvulwe icala lokubulala esiteshini samaphoyisa eBhekithemba. Akukaboshwa muntu.