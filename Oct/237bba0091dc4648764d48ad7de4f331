Isolezwe lithole ukuthi izitshudeni zasenyuvesi zifuna ibiyelwe i-swimming pool emuva kokuminza kukaMphatho Mseleku (19), ngoLwesihlanu. UMseleku waseDundee, obenza unyaka wokuqala kwiBachelor of Commerce, kuthiwa ubezama ukuyozipholisa nomngani wakhe ngesikhathi ehlelwa wumshophi. Kuvela nokuthi bewungekho ugesi ngesikhathi kwenzeka lesi sigameko okwenze ukuthi angasheshi ukuthola usizo. UColonel Thembeka Mbele, okhulumela amaphoyisa KwaZulu-Natal, utshele Isolezwe ukuthi isitshudeni siminze ngo-8 ebusuku. “Wagxumela kwi-swimming pool wahluleka ukubhukuda wagcina eminzile. Kwabizwa abatshuzi ukuzolekelela betakula isidumbu sakhe satholakala ekujuleni kwe-swimming pool ngo-11.30 ebusuku,” kusho uColonel Mbele. Uthe kuvulwe idokodo lokufa komuntu ngalesi sigameko. Ngesikhathi sokuloba, uNkk Naledi Hlefane wesikhungo, uthembise ukubuya nempendulo uma esekhulume nabaphathi besikhungo.