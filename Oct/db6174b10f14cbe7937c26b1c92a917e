UMaimane usematheni emuva kokuvela kodaba lokuthi wamukela iToyota Fortuner eyayiyisipho eyinikezwa yisikhulu esithile sakwaSteinhoff. Engxoxweni neSolezwe izolo uMncwango, uthe yonke le nto eyenzekayo ayiqhutshwa amaqembu amanye kodwa yenziwa ngabathile ngaphakathi eqenjini abamfuna ephumile esikhundleni uMaimane. “Ngikhulumile noMaimane ngambuza ukuthi kwenzekani wangichazela yonke into. Unginike ithemba engichazela yingakho ngithathe isinqumo sokumeseka,” kusho uMncwango. Uthe imoto ayizange inikelelwe uMaimane siqu sakhe kodwa yanikelelwa iqembu. Uqhube wathi uMaimane umtshelile ukuthi izimbangi zakhe zangaphakathi eqenjini zithe zizokwenza konke okusemandleni ukuthi zimqumbe phansi. “Ungitshele ukuthi zimsabisile zathi nakuleli sonto kukhona okunye ezisazokuveza wathi asilindele,” kusho uMncwango. Uthe isono sikaMaimane ukuthi usuke wabika uMengameli Cyril Ramaphosa kuMvikeli woMphakathi. “Kuyiqiniso ukuthi nangaphakathi kwiDA kukhona abantu abamvikelayo uRamaphosa okuthe uma uMaimane emnyakazisa kwabe usegadlile kubo, umbuzo okhona uthi kungani uRamaphosa evikelwa kangaka?” kubuza uMncwango. Uxwayise amalungu abo ngokuthi akayeke ukungcolisana emphakathini. Uthe akahambisani nokuthi kubizwe ingqungquthela yokukhetha ubuholi obusha isikhathi singakafiki. “UMaimane oke waphakamisa ukuthi kubizwe ingqungquthela eyisipesheli isikhathi singakafiki ngoba ebona ukuthi kukhona abamhlaselayo ngaphakathi eqenjini,” kusho uMncwango. UMaimane ukhethwe ngonyaka odlule kanti enye ingqungquthela yokukhetha ubuholi obusha kulindeleke ukuthi ibe ngo-2021, njengoba ihlandla lokuhola kwi-DA liyiminyaka emithathu. 