UMNYANGO wezeMfundo KwaZulu-Natal uthe usukulungele ukubhekana nezinselelo zokubhalwa kwezivivinyo zokugcina zika-matric, eziqala ngo-Okthoba 15. Lokhu kuvezwe ngungqongqoshe walo mnyango, uMnuz Kwazi Mshengu, esithangamini nabezindaba ebesiseManzimtoti, eThekwini, izolo. UMshengu uthe inhloso yomnyango wakhe wukukhuphula izinga lokuphasa kwa-matric ngo-5% libe ngu-80% kuya phezulu, uma kuqhathaniswa no-76% owuzuze nyakenye. “Ngaphezu kwazo zonke izingqinamba esibhekane nazo ezikoleni zethu, zokucekelwa phansi kwezikole, ukuntshontshwa kwezinsiza ezingamakhompyutha nezinye izigameko ezike ziphazamise usiko lokufunda nokufundisa, singakuqinisekisa ukuthi akukho okuzosiphazamisa ekubhaleni kwabafundi,” kusho uMshengu. Uthe enye yezinto okuzoqinisekiswa ngayo ukuthi ukubhalwa kwezivivinyo kuhamba ngendlela, ukuqeqeshwa kwabazobe beqaphe abafundi ngesikhathi kuqhubeka ukubhala ukuqinisekisa ukuthi bayakwazi okumele kwenziwe nokungafanele. Uthe ukugaywa kwamaphepha ezivivinyo zokuhlolwa kokuphela konyaka kuqale ngasekuqaleni kwenyanga edlule, kulindeleke ukuthi abe ngu-30 492 000 esewonke amaphepha azoyiswa ezikoleni futhi azohanjiswa noma ngabe isimo sezulu sibi kanjani. Bangu-183 808 abafundi ababhalisele ukubhala izivivinyo zabo zika-matric kulo nyaka, kubona kukhona abangu-148 493 abazobhala ngokugcwele bese kuthi abangu- 35 315 ababhala izifundo ezithile. Zingu-1 763 izikhungo zokubhalela kanti angu- 112 amaphepha azobhalwa ezikhungweni ezingu- 61. UMshengu uthe lesi sifundazwe kubhekwe ukuthi sinyuse izinga ezifundweni ezingu-12 ezisanda kwethulwa ezikoleni, okukhona kuzo eseSign Language neTechnical Mathematics. “Asikakabi nabo othisha abanele abafundisa lezi zifundo. Kodwa siyathemba ukuthi sizokwenza ngcono kakhulu,” kusho uMshengu. Zingu-27 izikhungo okuzomakelwa kuzo kusona sonke isifundazwe. Imiphumela ka-matric yezifundazwe izomenyezelwa ngoJanuwari 7 ngonyaka ozayo kuzwelonke, bese kuthi ngomhla ka-8 kuphume eyezikole. INhloko yoMyango wezeMfundo KwaZulu-Natal, uDkt Enock Nzama, ithe umnyango uvakashele zonke izikhungo zokumaka ukuqinisekisa ukuthi zonke izinto zihamba kahle. “Zintathu kuphela izikhungo zokumaka ezisenezinselelo ezincane ezilungisekayo. Sibanike isikhathi sokuthi zilungiswe. Yinye kuphela into esingeke sikwazi ukuyishintsha, ukuqinisekisa ukuthi inkinga yamanzi njengoba sike sabhekana nesomiso,” kusho uNzama. Uthe enye inselelo umnyango obhekana nayo, ngeyokuthi iningi labantu lifaka izicelo zokumaka ezindaweni ezisemadolobheni, bancane abafuna ukusenza ezindaweni zasemakhaya. Uthe ngo-Okthoba 11 abafundi baka-matric abazobhala bazozibophezela ukuthi bazoqinisekisa ukubhala okungenazihibe.