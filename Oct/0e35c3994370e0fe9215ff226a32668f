Esitatimendeni esithunyelelwe abezindaba izolo, uZikalala uthembise ukuthi i-ANC izongenelela ngokushesha odabeni lokuvikelwa kukaZulu. “Izimo ezinjengalezi ziyasikhathaza kakhulu ngoba besicabanga ukuthi siyisifundazwe sesibuyele esimeni esijwayelekile. Besithi ukuhlaselwa kosopolitiki akusekho KwaZulu-Natal,” kusho uZikalala. Uthe ukuhlaselwa kukaZulu kubukela phansi imizamo kaKhongolose yokubuyisa uzinzo kulesi sifundazwe. “Inhlangano izoqhubeka nokusebenzisana nezinhlaka ezifanele ukuze kungenelelwe kulolu daba.” Ube esefisela uZulu ukululama ngokushesha. UZulu udutshulwe abantu abangaziwa eseCopesville, eMgungundlovu, ngoMgqibelo. Kulokhu kuhlaselwa uZulu ulimale engalweni. Kunezinsolo zokuthi ukuhlaselwa kwakhe kuhlangene nokuphumela kwakhe obala ngokubulawa kukaMagaqa ngo-2017. I-IFP ithe kusekuningi okumele kwenziwe ukuvikela abasuke behlabe ikhwelo ngenkohlakalo. UMnuz Blessed Gwala we-IFP uthe: “Ababika ngenkohlakalo nokulandelwa kwemithetho banomthelela omkhulu ekwenzeni uhulumeni asebenze ngokuthembeka. I-IFP ikholwa wukuthi ngaphandle kwabo, kungaba nzima ukunqanda izenzo zenkohlakalo.” Okhulumela amaphoyisa kuzwelonke, uBrigadier Vishnu Naidoo, ekhuluma emsakazweni i-SAfm zolo ntambama, uthe ikhona imigudu elandelwayo ekufakweni kwesicelo sokuvikelwa uma umuntu engaphephile. Uthe uZulu wanqaba ukuba wufakazi ecaleni lokufa kuka­Magaqa ngakho akakwazanga ukufakwa ohlelweni lokuvikelwa olinikezwa ofakazi emacaleni abucayi. UNaidoo uthe emuva kwesehlo sangempelasonto, bazame kaningi ukuxhumana noZulu kodwa bangamthola. Ekhuluma nabe-SAfm uZulu uthe usecabanga nokuyobhaca kwelinye izwe ngoba akavikelekile futhi nombuso awunandaba nempilo yakhe.