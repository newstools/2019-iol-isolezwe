AWAPHUMELI obala amaqembu ezepolitiki ngokufuna umholi osanda kwehlukana ne-DA uMnuz Mmusi Maimane njengoba abaningi bezibuza ukuthi usezokwenzani noma ayephi emuva kokwesula. UMaimane wesule isigubhukane eqenjini lakhe waphinda wasula nasesikhundleni sasePhalamende phakathi nesonto. Ukwesula kwakhe okwethuse abaningi, kwendlalelwe wukwesula kwesinye isethenjwa uMnuz Herman Mashaba obeyimeya kaMasipala waseGoli. UMaimane ngesikhathi esula ulandelwe eduze wuMnuz Athol Trollip oke waba yimeya kaMasipala iNelson Mandela Bay Metro. Okunye okuqaphelekile okushiwo wuMaimane evalelisa uthe: “Ngisazonibona emphakathini wenu bakwethu, ngiyabonga kakhulu.’’ Nokho okungacacanga ukuthi uchaza ukuthini ngalokho. Okhulumela i-ANC kuzwelonke uMnuz Pule Mabe ethintwa ngalolu daba, unele wezwa umbuzo wabindwa yisidwa wangaphendula wabika ukuthi umatasa nemigubho ye-ANC ekhumbula inkomfa eyabanjwa eMorogoro eminyakeni engu-50 edlule. “Awu ngeke asisebenzi kanjalo ndoda awume ngizobuye ngikuthinte khona manje, eyi ngimatasa nomcimbi la,’’ kusho uMabe. Kuzokhumbuleka ukuthi uMaimane uke waba yilungu le-ANC eliqavile ngaphambi kokufuduka phambilini. Nokho akaze akuveze ukuthi ngabe angafisa yini ukubuyela ekhaya lakhe lakudala.I-EFF ibuzwa ngoMaimane ayiphumelanga obala njengoba unobhala wayo uMnuz Godrich Gardee eqale ngokuhleka. Emuva kwalokho uthule isikhashana ecubungula umbuzo ezwakala ukuthi uzama ukuyicophelela impendulo. “Ngingathi nje i-EFF iyabemukela abantu bonke abajoyinayo, ngeke siphume iqhubu nomuntu oyedwa. Uma efuna ukujoyina ngeke eqonde ebuholini obuphezulu angaya egatsheni lethu eliseduze naye. Igatsha yilona eliyonquma uma kungase kwenzeke afike azocela ifomu lobulungu,’’ kusho uGardee. Uthe ngeke basukume beyomeshela uMaimane yena yedwa kodwa kungenzeka bahlangane naye uma bengena umuzi ngomuzi becela amavoti kubantu nokuthi bajoyine. Umholi we-IFP uMnuz Velenkosini Hlabisa uthe uyamhlonipha uMaimane njengomuntu omdala futhi ovuthiwe emqondweni ozokwazi ukuzithathela isinqumo esifanele ngekusasa lakhe. “Kusesekuseni ukuthi sesingagxuma sithi sihubha uMaimane ukuba azojoyina thina. Siyafisa impela umndeni we-IFP wande kodwa nathi siyayibuka phela ipolitiki asenzi noma yikanjani. Uyazi yena ukuthi yikuphi okufanele akwenze,’’ kusho uHlabisa. Umhlaziyi wezepolitiki ngaphansi kweXubera Institute of Research and Development uMnuz Xolani Dube uthe akamboni uMaimane eqhelelana kakhulu neDA ngoba kuningi akuzuzayo kuyo. “Ngeke ayifulathele ngokuphelele ngoba maningi amathuba anawo ngokusondelana nayo ngenxa yokuthi inobudlelwane nabantu abakwazi ukwenza izinto. “Ngeke afulathele abantu abanjalo ngoba usawadinga amathuba ukuze aphile,’’ kusho uDube