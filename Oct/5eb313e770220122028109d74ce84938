UMnuz Nhlakanipho Shezi waseMpungeni, eNdwedwe, ushaye iveni ebikade imlandile ukuze ayovela enkantolo ngoLwesihlanu mayelana necala lokubulala uNkk Simuntu Ellinah Biyela (70) ngokumgenca ekhanda ngaphandle kwengxabano ngesonto eledlule. Unina kaShezi, uNkk Lamulile Shezi, uthe emuva kokuthi bethole umbiko wokuthi indodana yabo isemtholampilo, unikekele khona wayifica ibhandishwe isandla ivuvukele esiphongweni. “Sitshelwe ukuthi uvukwe wukugula washaya iveni yamaphoyisa okuholele ekutheni alimale,” kusho uNkk Shezi. Uthe ngesikhathi befika emtholampilo ubesadidekile, umqondo usalahlekile. UNkk Biyela ufihlwe ngempelasonto edlule. Uyise kaNhlakanipho oyikhansela, uMnuz Phumelela Shezi, uthe baxoxile nomndeni ngezinhlelo zokufihla umufi. “Angizange ngibe khona emngcwabeni, ngithumele inkosikazi yami. Ngingumholi womphakathi owaziwayo endaweni ngakho lesi senzo sendodana singithele ngehlazo kangangoba bengesaba ngingazi abantu ngizobabhekelwa wubani,” kusho uShezi. Phambilini uShezi uthe indodana yakhe ibisike yambikela ukuthi kunokuthile okuyihlebela ukuthi ayenze okubi, okuyikho okugcine kuyenze yasukela umufi eziwashela empompini kwakhe yamgenca ngocelemba esiphundu. Okhulumela amaphoyisa KwaZulu-Natal, uLt-Colonel Thulani Zwane, uthe uShezi ugcine evelile enkantolo ngoLwesihlanu.