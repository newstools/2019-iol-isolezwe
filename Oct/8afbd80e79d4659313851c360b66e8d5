Encwadini iNatu eyayikade iyibhalele umnyango ngesonto eledlule, yayikade iwubekele umnqamulajuqu wamahora awu-48 ukuba unyuse amaholo kungenjalo izoteleka. UNobhala-jikelele weNatu, uNksz Cynthia Barnes, uthe umnyango ufuna ukuluswa njengengane encane kwabavumelana ngakho mayelana nodaba lokunyuswa kwamaholo othisha. Njengamanje othisha bakaGrade R bahola uR7 500 kodwa iNatu ithi kukhona abahola imali engaphansi kwalokho. “Umnyango usifaka umunwe esweni ufuna ukusibona ukuthi sizokwenzani ngoba ungafuni ukunyusa amaholo othisha bakwaGrade R. Labo thisha yibona okumele ngabe bahola kakhulu ngoba bavula ingqondo yengane, bayifundise ukubhala nezinto eziningi,” kusho uNksz Barnes. Uthe iKwaZulu-Natal isilele emuva ekunyusweni kwamaholo othisha. “Lolu daba saqala ukulukhuluma kusekhona ungqongqoshe odlule (uMnuz Mthandeni Dlungwane) naye owathembisa washiya kanjalo. Ungqongqoshe omusha simchazelile konke samtshela nokuthi somnika isikhathi sokuqedela okwase kuvunyelwene ngako kodwa sibona kwayena ezithela ngabandayo,” kusho uNksz Barnes. Uthe njengamanje wonke amehlo abheke ezivivinyweni zika-matric ezibhalwayo. “Ukube kwakungewona umsebenzi wothisha bakwaGrade R mhlawumbe ngabe asinawo kwalowo matric. Umnyango awufuni ukufeza izethembiso ozenzayo kepha ufuna ukuluswa ngaso sonke isikhathi,” kusho uNksz Barnes. UBarnes akalubekanga usuku abazongena ngalo emgwaqweni kodwa uthe basazobonisana ukuthi bateleka nina. Okhulumela uMnyango wezeMfundo KwaZulu-Natal, uMnuz Muzi Mahlambi, uthe ziyaqhubeka izingxoxo phakathi kukaNgqongqoshe, uMnuz Kwazi Mshengu, nobuholi beNatu. Uthe akulona iqiniso ukuthi umnyango awuxoxi neNatu ngalolu daba. “Ungqongqoshe siqu sakhe usehlangane kaningi nobuholi beNatu ukuthola isisombululo. Sizoqhubeka nokuxoxa neNatu,” kusho uMahlambi.