USinalo Mbhele (8) obehlala noninakhulu eNgodini usinde ngokulambisa ngesikhathi behlaselwa ngabantu abangaziwa abavulele engenhlamvu kwashona uninakhulu nodadewabo yena walimala kanzima. UNkk Tsheliwe Zondi (72) obeyisangoma esihlolayo sibuye sikhiphe inyoni ezingane ezincane, kuthiwa ubehlala noSinalo Madlopha (osesibhedlela) . Ngosuku lwesehlakalo babevakashelwe uJulile odutshulwe washona kanye noninakhulu ngoLwesibili. Indodana kamufi uMnuz Mzonjani Mbhele, ithe kwembulwa kwembeswa endodakazini yayo esesesibhedlela. “Ngokuthola kwethu isehlakalo senzeka ngoLwesibili ebusuku, bebobathathu endlini. Umama nenye indodakazi yami badutshulwa bashona, uSinalo wadutshulwa amahlandla amane kodwa wakwazi ukucasha khona endlini kwaze kwasa. Watholakala endlini elimele, emzimbeni enezinhlamvu ezine. Angikaze ngisibone isihluku esinje, kudutshulwa isalukazi nezingane ezincane kangaka. Kuze kube manje asazi ukuthi badutshulwe ngubani nokuthi obadubulile ubefunani. Ezimpahleni zasendlini asiboni ukuthi kukhona yini ethathiwe. Mhlawumbe bathatha imali ngoba asazi ukuthi ubenamalini endlini. Ngaphandle kwalokho asazi ukuthi yini ebeyingenza ukuthi ahlaselwe ngoba ubengaxabene namuntu,” kusho yena. Uthe ingane eyayivakashile yashiywa nguye kuninakhulu ngalo ilanga abadutshulwa ngalo ebusuku. Ikhansela lakule ndawo uMnuz Nowa Dlangalala uthe ukubulawa kwabantu besifazane kule ndawo sekuyinsakavukela umchilo wesidwaba. “Okubi ukuthi abantu bayesaba ukuveza ulwazi abanalo ngokuthi ngobani izigilamkhuba ezibulala abantu,”kusho yena.ULt Col Thulani Zwane okhulumela amaphoyisa kulesi sifundazwe , uthe amaphoyisa aseMangwe aphenya amacala amabili okubulala nelokuzama ukubulala kulandela ukutholakala kwesidumbu sowesifazane oneminyaka engu-72 nesengane eneminyaka yisishiyagalombili zinamanxeba okudutshulwa. Uthe enye ingane nayo edutshuliwe isesesibhedlela. Uthe akukakaboshwa muntu ngalesi sigameko, amaphoyisa asaphenya. 