Kusanda kuvela imibiko ethi uMaimane ubehamba ngemoto exhaswe owayeyisikhulu esiphezulu sakwaSteinhoff, uMnuz Markus Jooste. Kuthiwa iToyota Fortuner yanikezwa uMaimane ngaphambi kokhetho lohulumeni basemakhaya lwango-2016. UNkk De Lille, ongumholi weGood, ekhuluma ne-e-NCA, uthe wamxwayisa uMaimane ukuthi njengoba ebilisela yena nje amanzi nawakhe ayafudumala. “Isondo liyajika. Ukube wayengilalelile ngabe akekho kule nkinga manje. “Nami bangenza kanje, ngamtshela ngathi wena musa ukuhamba phambili ube wumkhulumeli wabantu abafuna ukungixosha. “Ngamxwayisa ukuthi njengoba ebalekelela ekutheni kukwetulwe mina naye bazomketula ngelinye ilanga. Kunjani nje namhlanje?” kusho uNksz De Lille. Ebuzwa ukuthi angamluleka ukuthi abhekane kanjani nalezi zinkinga ezimkhungethe, uthe akukho okunye ngaphandle kokuba alwe izimpi zakhe.      