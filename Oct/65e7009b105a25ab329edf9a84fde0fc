IME nse impilo kowesilisa waseThekwini osekuphele iminyaka eshade nonina omzalayo. UMnuz Sandile Mkhize (38) wase-Adams Mission wethuka kwaphela nasozwaneni eminyakeni emine edlule etshelwa wuMnyango wezaseKhaya ukuthi ushade nonina, uNkk Zandile Mkhize (71) ekubeni azi ukuthi unina ushade noyise uMnuz Siphiwo Mkhize (70). UMkhize usehlehlise owakhe umshado iminyaka emithathu ilandelana, abalo mnyango behluleka wukulungisa le nkinga. Nowesifazane abezoshada naye uze washona ngo-Agasti kade sebehlele ukuphinde bazame ukushada ngoSepthemba kulo nyaka. “Abazali bami bashade ngo-1994 ngoNovemba 11, ngalowo nyaka ngangineminyaka ewu-14, ngingakabi nomazisi. Mina kuthiwa ngishade nomama ngoNovemba 12 ngo-1994,” kusho uMkhize. Zimbili izitifiketi zomshado athi ziyaphuma, esikanina eshade noyise nesakhe eshade naye futhi unina. Uthi into ebihlehlisa umshado, wukuthi bekumele aqale adivose nonina ukuze akwazi ukubhalisa kabusha owakhe umshado uma eseshadelwa. “Seyingihlukumeze kakhulu le nto, awukho umnyango engingawuhambanga ngizama usizo yonke le minyaka. Kulokhu kokugcina bese kuthembisa ukuthi kuzolunga bethi sezithunyelwe ePitoli izincwadi. Sawuhlela umshado sabona kungcono siyobhala, sagcwalisa kahle zonke izinto kodwa kwaphika kwathiwa ngisashade nomama kumakhompyutha. “Umcimbi omkhulu besiwuhlelele uSepthemba kodwa washona usisi ebengizoshada naye ngo-Agasti,” kusho uMkhize. Uthe ngaphandle komshado, miningi iminyango avaleleka kuyo ngoba kusuke kudingeka unkosikazi wakhe okungunina obhalwe phansi nokwenza izinto ziphambane kakhulu. “Kunezinto ezisuke zifuna uzibhalise ngomama, ukuba khona kwalesi sitifiketi sivala izinto eziningi ngoba ngeke abe ngumzali aphinde abe ngunkosikazi. “Ngelinye ilanga ngiyafisa ukushadelwa ngiqhubeke nempilo kodwa kusazoba nzima ngoba nginale nkinga, yingakho sengicela iphephandaba lingenelele,” kusho uMkhize. Unina uveze ukuthi kade egqigqa emaphoyiseni bebhala izincwadi bekhipha nobufakazi bokuthi bangabazali kodwa lutho ukusizakala. “Kade ngaqala ukuzama ukuyilungisa le nto ngoba noyise usekhona, angazi ngingashada kanjani nengane engiyizalayo. “Sewaze wahlehlisa nomshado wakhe kaningi ngenxa yale nto. “Sesifisa kuke kungenelele nezikhulu zihluleke zizamile,” kusho uNkk Mkhize ekhathazekile. INhloko yoMnyango wezaseKhaya KwaZulu-Natal, uMnuz Cyril Mncwabe, yamukele imininingwane yalo mndeni yathembisa nokuthi udaba bazolisukumela ngokushesha. “Kuyinto engajwayelekile lokhu. Ngiyalulandela udaba futhi sizoluphenya nabehhovisi okwenzeka kulo konke lokhu,” kwethembisa uMncwabe.