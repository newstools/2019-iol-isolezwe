IMEYA kaMasipala waseMvoti uMnuz Thami Ngubane ikhala ngokuthi ngabe kade yafa ukuba ayigadwa njengoba ivikela isinqumo sokuthi basebenzise uR11 million ezinyangeni ezingu-10, ngokugadwa kwezikhulu zomkhandlu ngaphandle kombiko wocwaningo lwezokuphepha. Esithangamini nabezindaba eThekwini izolo, uNgubane uthe yena akakuthandi ukugadwa kodwa isimo esiphoqa ukuthi abe nabaqaphi. “Ukuba nabaqaphi akusiyo into enhle ngoba awukwazi ngisho ukuba nempilo yangasese kodwa izimo nezinga eliphezulu lokubulawa kosopolitiki liyaphoqa ukuthi umuntu agcine esegadwa,” kusho uNgubane. Uthe bathathe isinqumo sokuthi bahlinzeke izikhulu zomkhandlu eziyisikhombisa naye ngonogada emuva kokubulawa kwesinye isikhulu sikamasipala esadutshulelwa emagcekeni omkhandlu, uMnuz Thobani Ndaba ngoNovemba nyakenye. “Ngemuva kwalesi sigameko sokubulawa kukaNdaba owadutshulwa amahlandla angaphezu kwamashumi amabili ngezibhamu ezinkulu umasipala wabona kufanele ukuthi uzigade izikhulu ngoba ugwema ukuthi kuphinde kwenzeke esinye isigameko esifanayo, besingeke singazithathi izinyathelo silinde umbiko wocwaningo lwezokuphepha lwamaphoyisa,” kusho uNgubane. Uthe bebezitshela ukuthi ukugadwa kwezikhulu kuzothatha inyanga eyodwa noma ezintathu ngoba becabanga ukuthi amaphoyisa azosheshe abophe ecaleni likaNdaba kodwa ukungaboshwa kwabasolwa kwenza babe novalo baqhubeke nokuzihlinzeka ngabaqaphi. UNgubane uthe akekho ongazi ukuthi impilo yakhe isengcupheni njengoba enezitha ngaphakathi kwi-ANC nasemaqenjini aphikisayo. “Umuzi kamama washiswa kanti nomuzi wami nawo washiswa lezi zigameko zenzeke manje sesadlula ngisho odlameni lomnyama nomnyama,” kusho uNgubane. Uthe enye inkabi yaphumela obala emuva kokubanjwa wuphiko lwezobuNhloli yamtshela ukuthi ibithengiwe ukuthi imsusuluze. “Le nkabi yangitshela yonke into angiyazi kodwa yona ibingazi, yaze yasho ukuthi miningi imihlangano ebihlala kuyo lapho bekuboshwa khona itulo lokuthi ngishaywe,” kusho uNgubane. UMasipala waseMvoti ungaphansi kwengcindezi kulezi zinsuku njengoba usanda kumashelwa ngisho nangamalungu omphakathi abehambisana neNFP, ekhala ngenkohlakalo kwamasipala. Ikhansela leNFP eMvoti, uMnuz Philani Mavundla, kule mashi laveza ukuthi umasipala wasebenzisa * -section 36, uqasha inkampani yabaqaphi abebezogada izikhulu zikamasipala. Uma umkhandlu usebenzisa * -section 36, usuke ungalandeli imigudu yokukhangiswa kwamathenda kodwa uvele uziqokele inkampani ngoba uthi kuyaphuthuma. INFP yeveza izinsolo zokuthi inkampani yabaqaphi eyakhethwa yaqokwa ngeholidi kungekho muntu emsebenzini. UNgubane uthe ngamanga aluhlaza ukuthi inkampani yaqokwa ngeholidi. Uphinde waveza ukuthi ngisho uMavundla weza kubona wacela onogada bamhlinzeka ngabo ethi uzibona engaphephile ngoba ubhadlaza inkohlakalo. UNgubane uphike wama ngentaba ukuthi ukhohlakele wathi lezi zinsolo zenziwa izimbangi zakhe ezimfuna ephumile esikhundleni. “Kunamaqabane angangifuni agcine esehlangana namaqembu aphikisayo ukuze kungcoliswe igama lami emphakathini kuthiwa ngikhohlakele,” kusho uNgubane.  