“Ubumpofu budla lubi, cishe uhhafu wabantu bakuleli bampofu. Izinga liphezulu liseLimpopo naseEastern Cape, kungconywana eWestern Cape naseGauteng. Abantu abaningi abampofu ngabantu abamnyama. Lokhu kuba nomthelela ezinganeni, abahlala amakhaya nabangafundile. Abantu abangasebenzi baningi kakhulu kuleli,” kusho uRamaphosa. Uthe umnotho wakuleli wehle kakhulu. “Kucace bha ukuthi sihlangana ngesikhathi lapho isimo sezomnotho singesihle kahle. Umnotho wethu awenzi kahle uma kubhekwa kwamanye amazwe. Kusukela ngo-1994 sithola inkululeko, umnotho uwukho kahle. Lokhu kungaba yimbangela yokuthi sinomlando onjani njengesizwe. Lokhu kumele sikushintshe,” kusho uRamaphosa. Uthe kumele kuhehwe abavela kwamanye amazwe ukuba bavakashele kuleli. Uthe ukuxegiswa kwemithetho yama-visa, kuzosiza ukuba abavakashayo bafike ngobuningi. AbaseChina sebezokwazi nokufaka izicelo ze-visa besebenzisa i-internet njengoba ngaphambili bebeya emahhovisi lapho bekwenziwa khona ama-visa. URamaphosa uthe kulo mkhandlu kunabantu abanamava, abasebenza kuleli nakwamanye amazwe, abantu abanolwazi ngomnotho nokuphathwa kwawo. URamaphosa uthe uyawuthemba lo mkhandlu ukuba uzolekelela kakhulu ekuqinisekiseni ukuthi kulandelwa imigomo kwezithinta imali nomnotho kuleli.