Lokhu kushiwo yiphoyisa eselaphenduka unogada uMnuz Siboniso Gcwabaza (46) elidonse iminyaka engu-10 ejele emuva kokugwetshwa yinkantolo enkulu yaseMgungundlovu ngamacala amabili okubulala nelilodwa lokuzama ukubulala unina wengane yakhe. “Ukuthatha ngenhliziyo uma usola ukuthi umuntu wesifazane uyakugangela kubi futhi kukubuyisela emuva. Bengiyiphoyisa kodwa manje sengiwunogada ohola amakinati ngenxa yokuthatha ngelukuluku lokudinwa,” kusho yena. UGcwabaza ugwetshwe ngo-2003 eyiphoyisa ebelisebenzela esiteshini saseWartburg kulandela ukudubula abulale ishende lengoduso yakhe nomngani walo waphinde wadubula nengoduso engunina wengane yakhe eyayinezinyanga eziyisishiyagalombili izithwele. Uthe emuva kokuthi ingoduso ihlale esibhedlela isikhathi eside, odokotela bathola ukuthi ilimele kakhulu ngeke isakwazi ukuzihambela njengoba yadubuleka ekhanda. Kuthiwa ingane yakhishwa ngoba yayivele ingasaphili. Uthe inhliziyo yakhe ibuhlungu kakhulu, unesifiso sokumthengela isihlalo esinamasondo ngenxa yokuthi kunzima ukumbona ehleli esihlalweni elinde ukusizwa noma ngabe kumele aye kozikhulula. Yize ethe akasathandani nengoduso engunina wendodakazi yakhe ena-23 kodwa uyaphoqeleka ukuthi noma ngabe usedolobheni ayiphathele ekudingayo njengoba isiphila ngesibonelelo sikahulumeni ngenxa yokulimala. “Bengiyithanda ingoduso yami futhi bengisemaphethelweni namalobolo. Bekungumuntu ebengingakaze ngimcabangele ukuthi angaqoma enye indoda ngikhona ngendlela ebengimthembe ngayo,” kusho uGcwabaza. Uthe kumcasulile ukuzwa amahlebezi okuthi njengoba wayezithwele, ukhuleliswe yileli shende agcine ngokulidubula alibulale. Uthe nakuba ubefisa ukuxolisa inhliziyo yakhe amukele ukuthi ingoduso yakhe seyimshiyile, ugcine enqume ukubacathamela ngoba ingoduso ibisimbalekelile yayohlala naleli shende, yahamba nendodakazi yabo ebineminyaka engu-6 ngaleso sikhathi. Uthi wayifica neshende nomngani walo behleli endaweni yokudla eMgungundlovu wangabe esabuza wavulela ngenhlamvu. Umngani weshende wazama ukumhlasela naye wamdubula. Ugwetshwe iminyaka engu-25 icala ngalinye kwawokubulala nengu-18 kwelokuzama ukubulala, izigwebo wazidonsa kanye kanye. Ugcine esephume emuva kokudonsa iminyaka engu-10, wathola ushwele wokuziphatha kahle. Uphume ejele ngo-2013. “Bengisaba ukuboshwa ngoba bengiyiphoyisa ngesabela ukuthi ngaphakathi ngizoficana neziboshwa ebengizivalela. Ngikucabangile ukuzibulala kodwa emuva kokuthola ukuthi ingoduso yami ayishonanga ngabuya ngama isibindi ngabhekana nesigwebo sami,” kuqhuba yena. Uthe ephuma ejele bekungelula wagcina eseshayela amatekisi khona endaweni yize esebenze iminyaka eyisithupha eyiphoyisa elaziwayo. Ukhale ngokuthi ubungane nokukhula kungekho umuntu wesilisa abukela kuye nombonisayo nakho kube yimbangela yokuthatha isinqumo esibulale ikusasa lakhe. “Kumele abantu bazifundise ukwamukela uma ifindo ligqabuka kwezothando, badlule. Ukuphakamisa isandla nje kumuntu wesifazane akwemukelekile kuyisenzo esibi,” kuchaza yena. Uthe sebaxoxa ngokwenzeka baxolelana nendodakazi yakhe esina-23 wayichazela ngesimo yasemukela.