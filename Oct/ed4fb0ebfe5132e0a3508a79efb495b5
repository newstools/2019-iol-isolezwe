UNksz Zama Muthwa (52) ongowokudabuka eMbumbulu indlu yakhe eyacekelwa phansi yizikhukhula ngasekuqaleni konyaka, oyilunga leminye yemindeni esaqube etendeni eliseResevoir Hills kusuka kwenzeka le nhlekelele, uthi nakuba benikelelwa ngempahla yokwakha imikhukhu abazolindela kuyo, kodwa bazizwa beneliseke kakhulu ngoba nabo sebezokhululeka njengawo wonke umuntu. “Sijabule kakhulu. Bekunzima ukuhlala etendeni sibaningi izinyanga ezinhlanu. Ngiphoqeleke ukuthi ngihlukane nendodakazi yami ebengihlala nayo ngaphambi kokuba kuguguleke indlu ebesihlala kuyo, enye ngayiqashela kwenye indawo ngoba ifunda esikhungweni semfundo yamabanga aphakeme ngakho bekuphoqa ukuthi ihlale lapho izokwazi ukuqhubeka nokufunda ingaphazamiseki,” kusho uNksz Muthwa. Uthe isimo besinzima kakhulu kulezi nyanga ngoba kuphoqa ukuthi noma ngabe ufika sekuhwalele uphuma etohweni, ubugezela emnyango noma ucele abesilisa balinde ngaphandle. USihlalo wekomiti lokuhlaliswa kwaBantu neNgqalasizinda eThekwini uMnuz Thanduxolo Sabelo obeqhuba lolu hlelo lokwamukelisa le mindeni engu-17 izinsiza, uthe nakuba benikezwa impahla yokwakha izindlu zesikhashana ezizokwakhiwa emijondolo engasemgwaqweni uGerman, eThekwini, basazokwakhelwa izindlu zomxhaso kahulumeni kodwa imijondolo izokwakhiwa ukuze bakwazi ukulindela kuyo. “Le ndawo abazokwakha kuyo imijondolo ihlolisisiwe ukuthi noma kungafika ziphi izikhukhula ngeke kube nomonakalo njengoba kwenzekile ekuqaleni konyaka,” kusho uSabelo. Uthe okwenze kwathatha isikhathi eside ukuthi kubhekelwe laba abakhahlamezekile kube yinqubo kahulumeni eyenza ukuthi uma kube nenhlekelele, imali yokuhlinzeka usizo kwabakhahlamezekile iphasiswe wumengameli okuba nemigudu ethatha isikhathi eside. Uthe ukunikelwa kwempahla yokwakha izindlu zokugoba amadlangala kuzosabalala nazo zonke izindawo ezine zeTheku kubantu abahlala emahholo omphakathi nasemateneni athe kuzophela amasonto amathathu sekuphothuliwe ukunikezwa le mpahla yokwakha imijondolo emiphakathini abahlala kuyo. Uthe ukwakhiwa nokufakelwa kukagesi namanzi ezindaweni eziyimijondolo akusho ukuthi kuthunyelwa umyalezo othi abantu sekuyindawo okumele bahlale kuyo unomphela, kodwa umasipala unezinhlelo zokubakhela izindlu ngenhloso yokunciphisa imijondolo ezindaweni ezakhele iTheku. “ Isibalo semijondolo siyakhula kunokuba sehle. Lokhu kubangelwa wukuthi abantu basuka ezindaweni ezahlukene ukuzohlala eThekwini ngenxa yomsebenzi. Ngakho sithi kumele abantu besalinde ukwakhelwa izindlu, bahlale ezindaweni lapho bengeke bakhahlanyezwe khona yizinhlekelele futhi bathole zonke izidingo ezifana nogesi, amanzi nezindlu zangasese,” kusho uSabelo . Uthe zivele zikhona izindlu ezakhiwayo kodwa abakugcizelelayo wukuthi kusheshe ukwakhiwa kwazo ngakho ababhekelele ukwenziwa kwalo msebenzi kumele bazisheshise izinhlelo zokwakhela abantu. 