LIHLEHLELE  isonto elizayo icala lo msolwa kwelokubulawa kwesitshudeni saseDurban University of Technology (DUT) obevele enkantolo yeMantshi eThekwini ngoLwesithathu. UMnuz Msizi Mbutho (29) oboshwe ngecala lokubulala uSandile Ndlovu (18) obenza iziqu ze-Industrial Engineering e-DUT, bekulindeke ukuthi avele ngoLwesine eNkantolo yeMantshi yaseThekwini. Ngokwesitatimende esithunyelelwe abezindaba ngokhulumela amaphoyisa KwaZulu-Natal uBrigadier Jay Naiker, besiqinisekisa ukuthi msolwa  uvela ngoLwesine,  kodwa Isolezwe lifika kule nkantolo lithole ukuthi umsolwa uvele ngoLwesithathu. Ngokwamaphepha asenkantolo, umsolwa ubhekene namacala amabili,  elokubulala nelokubamba inkunzi.  Lawa maphepha aveza ukuthi umsolwa uzohlala ezikhindini izinsuku eziyisikhombisa kusenziwa uphenyo. Icala lihlehlele uNovemba 6 nalapho kulindeleke ukuthi umsolwa afake isicelo sebheyili. UMbutho obefunwa uthuli ngamaphoyisa  kuthiwa  ngesikhathi eboshwa ngoMsombuluko utholakale nommese  neselula okukholakala ukuthi ukuthi ngekamufi.UNaiker uthe ngaphambi kokuthi umsolwa aboshwe amaphoyisa aqale ampheka ngemibuzo. USandile wahlaselwa esegumbini lokufundela e-DUT wagwazwa kanzima.  Uphuthunyiswa esibhedlela lapho ehlale khona kwikhoma ephefumula ngemishini izinsukwana ngaphambi kokuthi ashone. Umbiko kadokodela othulelwe Inkantolo ngokuhlolwa kwesidumbu sikaSandile uveza ukuthi umufi washaywa ngento esansimbi ekhanda ngaphambi kokugwazwa.