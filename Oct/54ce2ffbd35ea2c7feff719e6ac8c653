Ukusho lokhu enkonzweni yesikhumbuzo yabantu abayisikhombisa abashone engozini yetekisi KwaNgcolosi ngeSonto ekuseni. Izolo uNtuli uthe iningi lezingozi lidalwa ubudedengu bomshayeli, ukuphuza ushayele nokudayiswa kwezincwadi zokushayela. “Yimpi esingakayilwi kahle ukunqanda ukudayiswa kwezincwadi zokushayela. Sizowuqinisa umthetho ngoba sesibonile ukuthi ukudayiswa kwezincwadi kunesandla ekubhebhethekeni kwezingozi emigwaqweni,” kusho uNtuli. Itekisi ebisuka KwaNyuswa iya ePinetown kuthiwa iphelelwe amabhuleki yaphaphalaza yayokhalakathela eweni ngeSonto. Ibihamba ngomzila ongajwayele ukuhamba amatekisi futhi owubhuqu waKwaNgcolosi ngenxa yokuthi umgwaqo u-Old Main Road ubuvaliwe kunomjaho wamabhayisikili amaShovashova. Kule ngozi kushone uNkk Brightness “Lindo” Dlamini (59), Nkk Bafikile Cele (50), Nkk Thembekile Mthembu (44), Nkk Zama Sithole (29), Nksz Gugu Zondi (24) noNksz Samkelisiwe Sibisi. USihlalo weSantaco esifundeni iDurban West, uMnuz Mathula Mkhize, uthe beyimboni yamatekisi abasayamukeli le nto yokuvalwa komgwaqo njalo uma kunomjaho wamaShovashova. Uthe bazoxoxa nabanikazi bomjaho nohulumeni ukuze kuqhanyukwe nendlela yokuhamba izimoto uma kunomjaho. IMeya yeTheku uMnuz Mxolisi Kaunda, ngomlomo wekhansela uMnuz Simphiwe Mncube, ithe umkhandlu ngokubambisana noMnyango wezokuThutha bazohlangana baqhamuke nezindlela ezizosetshenziswa ukunqanda izingozi. Ithe kuzokwandiswa nesibalo samaphoyisa ezindaweni ezijwayele ukuba nezingozi. Abashonile bazongcwatshwa ngokwehlukana ngempelasonto. Khonamanjalo kube nenye inkonzo yesikhumbuzo yabasebenzi abahlanu bakaMasipala waseJozini izolo. Ibisesikhungweni samasosha eduze namahhovisi omkhandlu. Uhulumeni ubumelwe uNksz Hlengiwe Mavimbela onguNgqongqoshe woMnyango wezobuCiko namaSiko, ezeMidlalo nokuNgcebeleka KwaZulu-Natal. Ingozi yenzeke emgwaqweni onguthelawayeka uN2 ngoMgqibelo ebusuku. Abasebenzi babebuya ukuyomela umasipala emidlalweni ebiseMtubatuba ngesikhathi behlelwa yingozi.