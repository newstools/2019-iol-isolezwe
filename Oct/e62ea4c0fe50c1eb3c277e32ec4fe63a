Lokhu kuvele ngesikhathi uNgqongqoshe wezokuBusa ngokuBambisana nezoBuholi boMdabu, uMnuz Sipho Hlomuka, evakashele lo mndeni ngoMsombuluko. Kulo mndeni kushone uMxolisi Mthembu (14), waseBiva eJozini, oshaywe umphezulu ngoLwesihlanu olwedlule. UMxolisi, obefunda uGrade 6 eBiva Combined, kuthiwa wayehleli nonina ngesikhathi kuhlasela umphezulu. UHlomuka, obehamba noMnuz Themba Njilo onenhlangano esiza abahlwempu, uthembise ukuthi bazolekelela ngayo yonke indlela emindenini eshonelwe. Utshele umndeni kaMxolisi ukuthi uzofakelwa izigxobo ezizowuvikela kumphezulu ukugwema ezinye izehlakalo ezifana nokwenzeke ngempelasonto. Kulo mndeni kulimale nomfowabo kaMxolisi, okuthiwa useyalulama. Uninakhulu kamufi, uNkk Ruth Myeni, uthe kubanike ithemba ukufika kukangqongqoshe. “Sihlele ukumfihla ngeSonto umfana, ungqongqoshe uthembise ukuthi bazolekelela. Asibuzanga imininingwane yokulekelela kodwa sijatshuliswe yikona lokho,” kusho yena. Uthe umfana osindile welama umufi. “Usathukile ngoba nasebusuku akalali kahle. Emzimbeni ubukeka engenalutho ngoba uyile ngisho esikoleni,” kusho yena. Umonakalo udaleke kusukela ngoLwesihlanu ezifundeni uMkhanya-kude, uMzinyathi naseKing Cetshwayo. Kukhona ababili abashaywe wumphezulu ngoLwesihlanu edolobheni eMkhuze kwashona uMnuz Nhlakanipho Ndlovu (33) noMnuz Bheki Zulu waseBhanganono kuMasipala waKwaNongoma. Kuphinde kwashona umfundi waseMavela High eJozini, uPaki Dlamini (19) obefunda uGrade 12 okuthiwa washaywa wumphezulu ngoMgqibelo engena esangweni lakubo ephuma esitolo. Ayehamba nabo abathintekanga kulesi sigameko. Uninalume kamufi, uMnuz Dumisani Dlamini, uthe abakahleli lutho ngamalungiselelo omngcwabo ngoba basalinde isitifiketi sokufa. Uthe uma kuhambe kahle kungenzeka bangcwabe ngempelasonto. Umnyango uxwayise abantu wathi abahlale beqaphile njengoba selizojwayela ukuduma ngoba kusehlobo. Ungqongqoshe uthe amathimba abo ezinhlekelele azohlala eqaphile alekelele uma kunezimo eziphuthumayo wanxusa nabantu ukuthi babheke izexwayiso ngesimo sezulu.