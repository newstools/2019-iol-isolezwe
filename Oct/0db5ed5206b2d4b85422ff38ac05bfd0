Lokhu kushiwo nguNobhala weNational Education, Health and Allied Workers Union (Nehawu), izolo ngesikhathi inesithangami nabezindaba eThekwini. UNobhala wale nyunyana KwaZulu-Natal, uMnuz Ayanda Zulu, uthe bajabule kakhulu ngokuthi iNHI, ezosiza ekutheni bonke abantu bathole usizo lwezempilo olusezingeni elifanele isizoqala kodwa bakhathazekile ngokuthi uma kubhekwa izikhungo zezempilo kulesi sifundazwe kuyacaca ukuthi iNHI ayizukuqala ngendlela. Uthe le nyunyana ibibheka ukusebenza kongqongqoshe abasanda kungena ezikhundleni, ezinsukwini ezingu-100 bephethe iminyango. Uqhube wathi isigungu sokuphathwa kwale nyunyana ezingeni lesifundazwe besinomhlangano wokubheka ukuthi uhulumeni osanda kuphatha usebenza kanjani. “UNkk Nomagugu Simelane-Zulu usitshele ukuthi umnyango uzogcwalisa izikhala zabasebenzi ezingu-60%. Akusijabulisi lokho, sifuna ukuthi izikhala ezivulekile zivalwe zonke ukuze kusebenzeke kahle. Kunezibhedlela kulesi sifundazwe ezingenawo amakheshi okungenye yezinto ezibalulekile ukuze iNHI isebenze kahle. Abasebenzi bezempilo abangabizwa ngabasebenzi abenza umsebenzi obalulekile kuphela uma benqatshelwa ukuteleka, lokho akuvele noma kuqashwa.” Uphinde wagxeka uNkk Simelane-Zulu ngokuthi ezinye izinto akabonisani ngazo nezinyunyana, bazizwa emithonjeni yabezindaba, njengeyokuthi kuzophungulwa odokotela abasebenza enhlokohhovisi yomnyango bayiswe ezikhungweni zezempilo. “Ukushintshwa komsebenzi kuthinta imigomo yokusebenza kanjalo nezinto ezibhalwe phansi ngumsebenzi ngamunye okuthiwa kumele azenze. Uma uthi umsebenzi uzomehlisela esikhundleni esiphansi lokho uzokwenza kanjani. Asazi nokuthi ngobani okukhulunywa ngabo, bangaki kodwa lolo lwazi selukhishwe kwabezindaba lungakadingidwa nezinyunyana nabathintekayo. Ngokubona kwethu labo ngqongqoshe bafuna kubonakale sengathi kukhona abakwenzayo ekubeni bengenzi lutho,” kusho yena. Uqhube wathi omunye ungqongqoshe okuvele ukuthi akawenzi kahle umsebenzi uNkk Bongi Sithole-Moloi, uNgqongqoshe wezoLimo KwaZulu-Natal, abathole ukuthi ugxambukela ekusebenzeni kukandabazabantu kulo mnyango, okuholela ekutheni kuqashwe abangani nezihlobo zakhe. “UNkk Sithole-Moloi ngokubona kwethu, wenza okufanayo nobekwenziwa uzakwabo angene esikhundleni sakhe. Ufuna kuqashwe abangani nezihlobo namathenda ufuna atholwe ngabantu abathandwa nguye,” kusho yena. UMnuz Mack Makhathini okhulumela uMnyango wezoLimo KwaZulu-Natal, uthe ungqongqoshe akazi lutho ngalezi zinsolo ezingenabufakazi.