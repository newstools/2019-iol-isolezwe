I-Sanef ifuna uMantashe adalule amagama ezintatheli ezimbili zephephendaba iSunday World athe wazikhokhela ukuze zingabhali udaba lokusolwa kwakhe ngokuthandana nowesifazane osemncane. Izolo iSunday World ibike ngoMantashe okuthe uma imshayela ucingo ukuze aphawule ngezinsolo zokuphinga nesitshudeni esihlala ePitoli wathi wakhokha uR70 000 ukuze lungashicilelwa udaba ephepheni. Kuthiwa uthe ubengazimisele ukukhokha enye imali ngodaba olufanayo. Lolu daba lunyakazise iSanef izolo yakhipha isitatimende yakhwela yadilika kuMantashe. I-Sanef ithe akwamukelekile ukukhokhelwa kwezintatheli futhi iyamangaza indlela yokuziphatha kukaMantashe. “Emuva kwezinsolo ezishaqisayo, iSanef izothatha izinyathelo ezilandelayo: Izobhalela ungqongqoshe imcele aveze amagama ezintatheli ezimbandakanyekayo; ilekelele iSunday World ophenyweni lwayo, Ilekelele iSunday World emizameni yayo yokusayinisa izintatheli zayo umgomo wokuzibophezela ekusebenzeni ngendlela emukelekile ebuntathelini,” kusho iSanef. I-Sanef ithe izokwengeza izichibiyelo emigomeni yayo ngendlela yokuxhumana kwezintatheli namaqembu ezepolitiki ngenhloso yokunxenxa osopolitiki ukuba baseke umkhankaso wabo olwa nokukhokhelwa kwezintatheli. “I-Sanef inxusa noma ngubani onobufakazi ngendlela engamukelekile yokuziphatha kwezintatheli ukuba abikele iPress Council.” Ngaphambi kokuphuma kwesitatimende seSanef, umkhulumeli we-EFF, uDkt Mbuyiseni Ndlozi, uthe kuyamangaza ukuthi uMantashe ugwazele izintatheli. “UNgqongqoshe uMantashe uyavuma ukuthi wagwazela izintatheli zeSunday World ukuze zingalushicileli udaba lwakhe lokuba uqanduqandu embhedeni. Anginandaba kangako nempilo yakhe yangasese. Okumele kusikhathaze ukugwazela kwakhe izintatheli. Kumele azinikele emaphoyiseni futhi adalule amagama ezintatheli,” kusho uNdlozi kwiTwitter izolo.