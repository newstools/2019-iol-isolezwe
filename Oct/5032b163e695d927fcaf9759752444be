KUDUTSHULWE kwabulawa usomatekisi ophinde abe umqeqeshi webhola waseHeideveld, eKapa, uMnuz Faried Lakay emuva kokuba iqembu lakhe linqobe umncintiswano webhola likanobhutshuzwayo ngoLwesibili ebusuku. Abasondelene noLakay bathi bathuthumele izinhliziyo ngenkathi kuqinisekiswa ukuthi uLakay useshonile endaweni yokupaka izimoto eHeideveld Sports Field. ULakay (44) ubengumsunguli weqembu lebhola i-Only The Brave (OTB) elidlala eKapa. Udadewabo kamufi uNkk Sharief Lakay-Wehr (46) uthi umndeni uchithe usuku enkundleni yezemidlalo uzokweseka iqembu likamfowabo ebelidlala neGoal 50 kwiLFA League. “Bekungu-10:05 ebusuku ngenkathi kuqhuma isibhamu endaweni yokupaka izimoto. Iqembu lakhe beliwine ngo 6-1. Uthe esengena emotweni nomngani, kwabe sekuvulelwa inhlamvu. Kuyimanje asikakholwa ukuthi udutshulwe amahlandla ayisikhombisa,” kuchaza uSharief. Umngani kamufi ocele ukungadalulwa igama, uthe bekusanesikhashana bengene emotweni emhlophe iVW Polo ngaphambi kokouthi kuqhamuke umdubuli ngasendaweni ehlala umgibeli, wabe esevulela ngenhlamvu. “UFaried ubeshayela imoto yami futhi bekunesikhathi esincane singenile, kube sekuqhamuka umuntu wadubula. Ngiphakamise ingalo, ngadubuleka kabili engalweni. Bangiphuthumise eHeideveld Emergency Centre ngabe sengibuza ukuthi ukuphi uFaried. Abafunanga ukungiphendula kodwa esibhedlela bangitshele ukuthi useshonile. Angikholwa ukuthi ushonile, ubengumngani ebengisondelene naye kakhulu” kusho yena. UColonel Sanele Zama, uqinisekise ukuthi kuvulwe icala lokubulala. UZama uthe abaseshi basalandela imikhondo mayelana necala kodwa imbangela yokubulala ayikaziwa. UShariefa uthe uFaried wasungula leli qembu eminyakeni emibili edlule ngenhloso yokusiza abafana abancane baseHeideveld naseManenberg ngokuthi baziqhelelanise nezidakamizwa nobugebengu. “Ubengumqeqeshi, kodwa ubengaphezu kwalokho. Usebenze kakhulu ukusiza abafana beqembu lakhe. Abanye kade behlala nezigebengu kodwa bayeka emuva kokusizwa uFaried. Sisathukile futhi sicasukile ukubona ukuthi indoda yomphakathi ibulewe kabuhlungu kanje. Ubengasona isigebengu, bekungamele ashone kanje,” kusho udadewabo uSharief. Onolwazi angashayela lenombolo: 021 699 9400