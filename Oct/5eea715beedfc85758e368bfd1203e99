UYAVEVA owesilisa waseGreytown osebenza kuMasipala waseMvoti emva kokuholelwa uR15 ngo-Agasti. UMnuz Delani “Tambo” Mzolo (50), oyilungu leMKMVA osebenza ngogesi eMvoti, uthe wathuka kwaphela nasozwaneni ngesikhathi ebona ukuthi uholelwe uR15.62 ngo-Agasti. Ngemuva kokuholelwa uR15 uMzolo ushaye incwadi kadokotela ngoba ebanjwe ukhwantalala kanti kulindeleke ukuthi abuyele emsebenzini kusasa. “Ngacishe ngashayeka phansi ngibona ukuthi ngingenelwe uR15 kuthiwa umholo wami ngo-Agasti. Le nto ingishayile ngoba abantu engibakweletayo ababambayo ebhange abakwazanga ukuthatha imali yabo kwathi sengihola ngoSepthemba ngabanjelwa imali kabili,” kusho uMzolo. Uthe akasazi isizathu sokungaholelwa ngoba uyisebenze yonke inyanga ngo-Agasti. “Kodwa ngiyasola ukuthi bengishaywa ngoba ngabonakala ngikhankasela uMnuz Philani Mavundla weNFP owagcina enqobe ukhetho lokuchibiyela ku-ward 7,” kusho uMzolo. Isolezwe lithole ukuthi umkhandlu oholwa yi-ANC uhlela ukubamisa bonke emsebenzini abasebenzi abakhankasela iNFP. UMzolo uthe uthole ukuthi akuyena kuphela onale nkinga ngoba bakhona nabanye abasebenzi abathole imali engaphelele nabo ababonakala bekhankasela uMavundla. Isolezwe linayo ikhophi ye-payslip kaMzolo eqinisekisa ukuthi uholelwe uR15.62 ngo-Agasti. Ngokwe-payslip, uMzolo ubanjelwe uR9 630, owumholo wakhe ojwayelekile ngoba kuthiwa walova izinsuku ezingu-15. Kodwa amaphepha akhe awasayina nsuku zonke uma engene emsebenzini (time sheet) aveza ukuthi usebenze izinsuku ezingu-20. NeSolezwe linawo amaphepha aqinisekisa ukuthi uMzolo usebenze izinsuku ezingu-20 ngo-Agasti. UMzolo uthe esinye isizathu esenza angafunwa emsebenzini wukuthi akathuli uma ebona kwenziwa izinto eziphambene. “Ngisanda kukhala ngoba singamasosha eMKMVA safaka isicelo sokuthi sisizwe ukuze siqale uhlelo lokufuya izingulube. Salandela yonke imigudu saze saqeqeshwa ukuze senze lo msebenzi kodwa siphatheke kabi uma sekuqala uhlelo lokufuya izinkukhu kwathiwa luzokwenziwa yintsha,” kusho uMzolo. Omunye umsebenzi naye obanjelwe imali kodwa ocele ukuthi angadalulwa ngoba esaba ukuthi uzohlukunyezwa yiziphathimandla zomkhandlu, uthe akasazi isizathu sokubanjwa kwemali yakhe ngoba usebenze inyanga yonke. “Ngithole ukuthi sibaningana esibanjelwe imali, abanye bathi sibanjelwe imali ngoba nakhu sazibandakanya nomkhankaso weNFP kunokhetho lokuchibiyela,” kusho lo msebenzi. Okhulumela uMasipala waseMvoti, uNksz Phindile Phungula, uthe abakwazi ukukhuluma ngalolu daba kwabezindaba ngoba luphakathi komsebenzi nomqashi. “Nezinsolo zokuthi kukhona abasebenzi abazomiswa nazo ngeke size sikhulume ngazo. Zikhona izinhlelo zangaphakathi zokudingida izindaba zalolu hlobo,” kusho uNksz Phungula.