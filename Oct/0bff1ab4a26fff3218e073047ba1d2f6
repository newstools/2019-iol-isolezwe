UMHOLI omusha weDemocratic Alliance ePhalamende uMnuz John Steenhuisen uthi akazidingi iziqu zemfundo ephakeme ukuze asebenzele umphakathi. USteenhuisen ubesematheni enkundleni yokuxhumana iTwitter izolo kulandela ukumenyezelwa kwakhe kulesi sikhundla asithola kulandela ukuhoxa kobengumholi weDA uMnuz Mmusi Maimane. KuTwitter abantu bebelokhe bebuze njalo ukuthi kungani iqembu elikhulu njengeDA liholwa umuntu ono-matric kuphela. Engxoxweni ne-Independent Media ngoLwesibili uSteenhuisen uthe akazidingi iziqu ukuze asebenzele umphakathi futhi usebone abaholi abaningi abafundile, abanye babo abangoSolwazi, bezibandakanya kwinkohlakalo kuleli bedla imali yabahlwempu. Uthe ngesikhathi kubhalwa umthethosisekelo, ababewubhala bakwenza ngabomu ukuthi kungafakwa umbandela wokuthi kumele ube neziqu zemfundo ephakeme ukuze ube ngumholi emphakathini. Uthe ababukela phansi ongenazo iziqu zemfundo ephakeme, babukela phansi inqwaba yabantu bakuleli. “Uma bekwenza lokho basuke bedelela u-85% wabantu baseNingizimu Afrika. Sincane kakhulu isibalo sabantu abaneziqu zemfundo ephakeme kuleli. Ababebumba umthethosisekelo bakucacisa ukuthi asikho isigaba semfundo odinga ukufinyelela kuso ukuze usebenzele umphakathi,” usho kanje. Uqhube wathi unamava anele ukusebenzela abantu bakuleli. “Sengisebenze iminyaka engaphezulu kuka-20 ngimele umphakathi. Ngibe yikhansela iminyaka eyishumi eThekwini, ngahlala eSishayamthetho iminyaka emibili kanti sengibe yilungu lephalamende iminyaka eyisishiyagalombili. Ngiyazi yini edinga ukwenziwa, ngiyazi yini edinga ukwenzeka,” kuqhuba yena. USteenhuisen ube esegudla i-Economic Freedom Fighter (EFF), ebhekene nezinsolo zokweba imali yaseVBS Bank, ethi wazi abaholi abaneziqu zemfundo ephakeme abasolwa ngenkohlakalo. “Sengibone abaholi kwezombusazwe abaneziqu zePHD abanye zeMasters betshintsa imali yabantu emabhange. Angicabangi ukuthi abantu abanama akhawunti eVBS buyehla ubuthongo kubona sebezwa ukuthi batshontshelwa yifundiswa. Ngicabanga ukuthi abantu bafuna umholi oza nezisombululo. Akusho lutho ukuthi uno-matric noma uno-standard 8, noma une-PHD. Uma kukhona ongakwenza ukuthi izwe lethu libe ngcono, uyadingeka,” kusho uSteenhuisen. 