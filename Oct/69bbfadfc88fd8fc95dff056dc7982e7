Lokhu kudalulwe uNgqongqoshe wamaBhizinisi kaHulumeni, uMnuz Pravin Gordhan, izolo esithangamini sabezindaba. UGordhan uthe indlela obekuqhutshwa ngayo indaba yebhizinisi kwa-Eskom kumele ishintshe wathi ngeke kusaqhutshekwa nayo. Kodwa izinhlaka ezintathu okubalwa ukusatshalaliswa kukagesi nokuphehlwa kwawo kuzoqhubeka kwenganyelwe yiyo i-Eskom. Ukuqinisekisile ukuthi lokhu akusho ukuthi bayayidayisa i-Eskom. UGordhan uthule umbiko wamakhasi angu-60, obefunda kuwo uvela nje namhlanje uNgqongqoshe weziMali uMnuz Tito Mboweni, uzothula isabelo samaphakathi nonyaka namhlanje ePhalamende eKapa. Kulo mqingo ofundwe uGordhan akazange aveze izindlela namaqhinga abazowasebenzisa ukuxazulula inkinga yesikweletu sikaR450 billion. - African News Agency