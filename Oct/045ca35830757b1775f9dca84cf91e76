LIBOSHIWE ikhansela elisolwa ngokuthuka ilungu lomphakathi kubangwa ukumiswa kwentuthuko kwi-ward yalo. Ikhansela laku-ward 109 eThekwini, uMnuz Menzi Manqele, liboshwe ngamaphoyisa aKwaMakhutha ngoMsombuluko. Kuthiwa lathuka uMnuz Fanile Ncwane oyilungu lomphakathi owayenencwadi yenkantolo evimbela ikhansela ukuthi lisondele eduze kwakhe ayeyithole emasontweni amabili edlule. UNcwane kuthiwa wayenamanye amalungu omphakathi ayevimbe intuthuko efuna izimpendulo ngezincwadi ezazibhalelwe umphakathi zithi kuzodilizwa izindlu ezithile okwakuthiwa zakhiwe emhlabeni kamasipala ngokungemthetho naye ayeyitholile. UNcwane ethintwa ngalolu daba uthe washayelwa ucingo unkosikazi wakhe ethi kunencwadi eshiywe ngabantu abangaziwa. “Ngabuyela ekhaya ngiyobheka leyo ncwadi eyayifakwe ngaphansi kwetshe ngoba unkosikazi wenqaba ukuyemukela. Yayibhalwe ukuthi inkosi idle umhlaba kamasipala yakhisa abantu kuwo. Yayiqhubeka ithi lezo zindlu zizodilizwa. “Sazama ukukhuluma nababethunyiwe kwangavela ukuthi bathunywe ngubani. Ngakusasa umphakathi wavala uhlelo olukhona endaweni kwafika ikhansela. Lathi uma lifka latshelwa ukuthi ukumiswa kwabasebenzi bekwenzelwa ukuthi kufike abaholi ukuze bachaze ngezincwadi ngoba thina emakhaya sibekwa yinkosi asazi ukuthi umasipala ukuthathaphi ukuthi inkosi idle umhlaba. “Esikhundleni sokuthi aphendule lokho ayebuzwa khona wathi uyazi ukuthi yimina engiqoqe abantu wangithuka wathi ngiyingane yesife..... angiyena owaseToyane,” kusho yena. Uthe ikhansela limthuka kanjena nje bekuvele kunencwadi yenkantolo evimbela ukuthi lisondele kuye ayeyithole nyakenye bebanga lona udaba lomhlaba. “Ikhansela alizange liwuphendule umphakathi kunalokho laphuma nami iqhubu langithuka ngoba lifuna ukungichukuluza yingakho ngiye kwabomthetho. Udaba lomhlaba lubucayi ludinga ukulungiswa kuxoxwe kahle. “Le ndlela enza ngayo ayamukelekile. Ngaphambi kwalokho ubevele eqhatha abantu bezigodi ezehlukene ngoba uthe uma esakha umuzi wakhe wawakha kwenye i-ward ebe ephethe kwenye. “Sesibona abantu bangalapho ehlala khona beza kuye bezocela usizo. Ngabuza ukuthi ngabe lokho kwamukelekile yini kwaba ukuxabana kwethu, wangithuka, ngamthathela incwadi yenkantolo. Manje uyaphinda futhi uyangithuka,” kusho yena. Okhulumela amaphoyisa KwaZulu-Natla, uLt Col Thulani Zwane, ukuqinisekisile ukuboshwa kwekhansela wathi liboshwe izolo lavela eNkantolo yeMantshi eMbumbulu ngecala lokwephula imibandela yencwadi yasenkantolo eyisivimbelo. UNkk Weziwe Thusi, uSomlomo kaMasipala waseThekwini, uthe lolu daba belungakafinyeleli kubo usazoluphenya ngaphambi kokuphawula ngalo kwabezindaba.