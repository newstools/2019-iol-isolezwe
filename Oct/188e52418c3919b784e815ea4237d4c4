Lokhu kushiwo nguDkt Requier Wait oyiNhloko ye-Economics and Trade Excellence kwi-AgriSA. UWait uthe kubalulekile ukuthi uhulumeni abe nohlelo olucacile lokuseka abalimi ikakhulukazi ezindaweni ezihlukunyezwe yisomiso ukuze bakwazi ukuncintisana nozakwabo bakwamanye amazwe nokuthi kube nokudla okwanele ezweni. “Ezolimo zibalulekile emnothweni ngakho isomiso sinomthelela omubi kuzo. Uma kuntenga ezolimo nemali engena emnothweni wezwe iyancipha. Kubalulekile ukuthi kusekwe abalimi ukuze kudaleke amathuba omsebenzi.” Uthe abalimi baseMpumalanga bathwele kanzima ngenxa yokuthi isomiso sizonciphisa isivuno sabo. Uveze ukuthi isomiso senza abalimi bahluleke wukukhokhela izikweletu zabo ngoba uma isivuno sisincane kusho ukuthi abakwazi ukwenza inzuzo. Ucwaningo lweStats SA luveze ukuthi ezolimo zidale amathuba omsebenzi awu-38 000 okwenza isibalo sabasebenza kuzo sibe wu-880 000 kule kota yonyaka. UMnuz Paul Makube, oyisazi somnotho esigxile kwezolimo eFNB, uthe izulu elisanda kuna ibuyise ithemba kwezinye izingxenye zezwe kwazise abalimi bakhathazekile ngesomiso. Amadamu kawanawo amanzi enele. IVaal inamanzi awu-49.6% uma kuqhathaniswa no-85.7% owawukhona kulesi sikhathi ngonyaka odlule. “Abalimi baseGauteng bathwele kanzima ngoba kulungiswa namapayipi aletha amanzi avela eLesotho kuze kuphele uNovemba. Lokhu kusho ukuthi kufanele amanzi asetshenziswe ngobuhlakani ngoba awatholakali kalula. EMpumalanga imvula inile kancane okusho ukuthi abalimi batshale kahle.”