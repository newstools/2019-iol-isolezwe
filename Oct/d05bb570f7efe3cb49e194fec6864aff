Kwenzeka lokhu nje ngoMsombuluko ebusuku kudutshulwe kwabulawa abantu ababili abelusa izinkomo zalo mndeni okusolakala ukuthi bekufunwa omunye wesilisa oyilungu lalo mndeni. Umthombo weSolezwe kule ndawo uthe laba besilisa abelusa kulo muzi kuthiwa bekungaqondiwe ukudutshulwa bona kodwa bekufunwa ilungu lalo mndeni. UMnuz Nhlanhla Makhanya umnikazi wezimoto, uthe abasabuthi quthu ubuthongo besatshiswa ngabantu abangaziwa. Uthe ngenxa yokusatshiswa basezinhlelweni zokuthutha kule ndawo kulandela lezi zigameko eziye zandulelwa yizinsongo zemiyalezo nokushayelwa ngabantu abangabazi bebasongela. “Okuningi abakushoyo uma besonga ngemilayezo nezingcingo kuyenzeka manje. Sinovalo lokuthi nokunye abaye bakusho kuzokwenzeka,” kusho yena. UMakhanya akathandanga ukuphumela obala mayelana nokuthi izinsongo zisuke zithini uthe amaphoyisa ayaziphenya. Uthe abesilisa ababulewe ababulawelanga kubo badusthulelwe komunye umuzi ongumakhelwane ebebeqashe kuwo. Umthombo uqhube wathi ukushishwa kwalezi zimoto kuhlangene nombango wezimoto ezingama-metered taxi ezisebenzela eBhamshela oqhubekayo. Lo mbango sekunesikhathi uqhubeka njengoba ngoJulayi kushiswe ezinye ezingu-9 emndenini wakhona kwaMakhanya owuzalo. Kuleso sehlakalo kwakusolwa ilungu lomphakathi okuthiwa lalifuna ukufaka izimoto zalo ngenkani kwiBhamshela Metered Taxi Association. Imizamo yokuthola usihlalo walo soseshini uMnuz Muziwokusa Dumakude ayiphumelelanga ngoba ucingo lwakhe ubengalubambi. Okhulumela amaphoyisa KwaZulu-Natal, uCol Thembeka Mbele, uthe amaphoyisa aseNsuze aphenya amacala amabili okubulawa kwabesilisa, oneminyaka ewu-30 noneminyaka ewu-32 nelokushiswa kwezimoto nezindlu eNomyele. Uthe imbangela yokubulawa kwabala ababili nokushiswa kwezimoto nezindlu ayikaziwa, amaphoyisa ayaphenya.