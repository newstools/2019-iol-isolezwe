OWAYENGU-MVIKELI woMphakathi uSolwazi Thuli Madonsela usole uDuduzane Zuma ngokuqamba amanga nokusebenzisa amasu okubalekela imibuzo ngenkathi efakaza kwikhomishini ephenya ngokulawulwa kombuso yidlanzana. UDuduzane, oyindodana kalowo owayengumengameli wakuleli uMnuz uJacob Zuma, uthe akanikezwanga ithuba lokuziphendulela ngezinsolo ezafakwa kumbiko woMvikeli Womphakathi ngenkohlakalo kuhulumeni ngaye. UMadonsela kumbiko wakhe wathola ubufakazi bukaMnuz Mcebisi Jonas, owayeyiphini likangqongqoshe weziMali, lapho aveza khona ukuthi uDuduzane wamuyisa emzini wakwaGupta eSaxonwold eGoli lapho ashelwa khona ukuthi athathe isikhundla sikangqongqoshe weziMali uma ezosebenzisana 'nabo'. UJonas waveza ukuthi kulowo mhlangano owawuhlelwe nguDuduzane, bazama ukumgwazela ngo-R600 million. Ephekwa ngemibuzo kwikhomishini kaZondo ngoMsombuluko uDuduzane ukuchithile lokhu wathi umhlangano wawungahlanganisi abakwaGupta kodwa wawuhlelwe nguye ukuthi kuhlangane uJonas noMnuz Fana Hlongwane ukuze badingide amahlebezi thizeni ayengehli kahle kuye. Utshele ikhomishini ukuthi kumbiko wakhe uMadonsela akamnikezanga isikhathi esanele sokuthi aziphendulelele kulezi zinsolo. UMadonsela obekhuluma nabe-eNCA ngoLwesibili ekuseni, uzichithile izimpendulo zikaDuduzane, wagcizelela ukuthi bekuyindlela yokubalekela iqiniso nokuzenza isisulu. “Akakhulumi iqiniso, uma kumele sikubeke kabuhlungu, yebo uqamba amanga. Angazi kungani eqamba amanga kodwa ngiyazi ukuthi uzotholani ngokuqamba amanga. Akutholile ngokuqamba amanga ukubalekela iqiniso nokuzenza isisulu. Siyazi njengabammeli ukuthi icala awunqobi ngamaqiniso kuphela. Izinkulumo ezisemphakathini nazo zibalulekile,” kuchaza uMadonsela. UMadonsela uthe azimthusi izenzo zikaDuduzane, wagcizelela ukuthi bukhona ubufakazi obukhombisa ukuthi uDuduzane usenikezwe amathuba amaningi okuziphendulela kwizinsolo zikaJonas. UDuduzane uzoqedela ukwethula ubufakazi kule khomishana ngoLwesibili. 