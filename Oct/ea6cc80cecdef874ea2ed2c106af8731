BASHONELE endaweni yesehlakalo abantu abathathu abebevaleleke emotweni engozini eyenzeke phakathi kwemoto encane neloli emgwaqweni uR56 eRichmond, ngeSonto. Okhulumela abezimo eziphuthumayo baka-ER24, uNkk Ineke van Huyssteen, uthe bafike endaweni yesigameko abantu abathathu abebevaleleke emotweni sebeshonile. Kwenye ingozi eyenzeke ngoMgqibelo kuR102 phakathi kwaseVerulam nase-Ottawa kushone umshayeli. AbakwaReaction Unit South Africa (Rusa), bafike imoto ilele ngokhakhayi, umshayeli eseshonile. Okhulumela amaphoyisa KwaZulu-Natal, uColonel Thembeka Mbele, uthe lezi zingozi ezimbili ezenzeke eKZN basaphenya ngazo. Uthe amaphoyisa avule amacala okubulala ngokungenhloso.