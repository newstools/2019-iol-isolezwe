KUBOSHWE abathathu abebefunwa ngamaphoyisa ngamacala ehlukene ngesikhathi kunomkhankaso wamaphoyisa wokulwa nobugebengu eNewcastle ngempelasonto. Okhulumela amaphoyisa KwaZulu-natal uLt Colonel Thulani Zwane uthe umkhankaso ubuholwa amaphoyisa ophiko lwe-Amajuba Cluster ngeSonto. Uthe kuboshwe owesilisa oneminyaka engu-51 ngamacala amathathu okugqekeza nokweba okuthiwa uwenze phakathi kukaJanuwari noJulayi 2018. Kuthiwa oboshiwe ubegasela ezindaweni ezehlukene edolobheni eNewcastle ebe amapayipi e-copper, amathuluzi asengadini nezinye izimpahla. Kuphinde kwaboshwa owesilisa oneminyaka engu-65 eNormadien okuthiwa ubanjwe ngamaphoyisa eshayela edle amponjwana. Uphinde wabekwa icala lokugwazela amaphoyisa njengoba kuthiwa ngesikhathi eboshwa uzame ukunika amaphoyisa imali ukuze amdedele. Bobabili ababoshiwe bazovela enkantolo yeMantshi maduze. UZwane uqhube wathi komunye umkhankaso e-Ingogo amaphoyisa abophe umsolwa oneminyaka engu-27 obekukhishwe incwadi egunyaza ukuboshwa kwakhe. Lo msolwa kuthiwa wehluleka ukuvela enkantolo yeMantshi eNewcastle ngoFebhuwari nonyaka. Wayekade eboshwe ngoJuni 2018 ngecala lokushayela ephuzile nelokushayela budedengu. Kuthiwa wayeshayela emgwaqweni uN11 lapho ahluleka khona ukulawula imoto yabe isiyashayisa kwalimala kanzima owayegibele emotweni. Khona manjalo kuphinde kwaboshwa abathathu eMadadeni nasOsizweni ngecala lokutholakala nezidakamizwa, ukukhomba ngesibhamu nokushaya ngenhloso yokulimaza. UZwane uthe amaphoyisa athole i-mandrax engabiza uR20 000. Laba basolwa bobathathu bazovela enkantolo maduze.