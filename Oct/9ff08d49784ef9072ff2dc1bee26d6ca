Unina walo kuthiwa namanje akakwazi ukubhekana nalesi simo selokhu kwadlwengulwa ingane yakhe. Isimo sengane kuthiwa asisihle futhi isiqashelwe umzanyana oyigada ekhaya kulandela isigameko sasenkulisa. Uyise wengane okhulume neSolezwe ngeSonto, ongeke avezwe ngenhloso yokuyivikela, uthe isimo sibi kakhulu emndenini ngoba abakwazi ukubhekana nalokhu okwenzeka. Ukhale ngamaphoyisa angabalekeleli ecaleni. “Unina wengane waya koyilanda enkulisa wayifica inabesifazane ababili noyedwa wesilisa. Yayikhala isinamehlo abomvu. Kwathi uma eyibheka inabukeni wathola igazi nembewu. Wayiphuthumisa esibhedlela udokotela wafike waqinisekisa ukuthi idlwenguliwe. Isigameko senzeka ngoSepthemba 28 kulo nyaka. Sabe sesivula icala ngakusasa ngoSepthemba 29 kodwa kuze kube yimanje asikutholi ukusizakala emaphoyiseni,” kusho uyise wengane. Uthe kuphele isikhathi eside amaphoyisa engazithathi izitatimende zasenkulisa. “Namanje sisashaqekile ukuthi ingane yethu yadlwengulwa kanjani isenkulisa. Ngelanga lesigameko ugogo ongumnikazi wenkulisa wayengekho eshiye abazukulu bakhe ukuba bamgadele ingane. Unina wengane akuqaphela wukuthi wabona sengathi babephuze utshwala ababegade ingane,” kusho uyise wengane. Uthe ngaphezu kwalokhu usola ukuthi amaphoyisa abe budedengu ngoba omunye ababemsola waziyisa emaphoyiseni kodwa wangaboshwa. I-DA ngoLwesihlanu ivakashele umndeni wengane. Umholi weDA KwaZulu-Natal, uMnuz Zwakele Mncwango, uthe kuyadumaza ukuthi amaphoyisa awalusukumeli udaba olubucayi kanje. “Kuyashaqisa kakhulu esifike sakuthola emndenini. Kudlwengulwa ingane encane enkulisa kodwa kungabi khona muntu oboshwayo noma osaphenywa ngalokhu. Lokhu kuveze ngokusobala ukuthi amaphoyisa anenkinga ekusebenzeni amacala afuze lawa. Akuyona nje inkinga yesiteshi esiphethe icala kodwa baningi ababhekana nenkinga efana nalena eziteshini zamaphoyisa,” kusho uMncwango. Okhulumela amaphoyisa KwaZulu-Natal, uColonel Thembeka Mbele, uthe icala livuliwe kodwa wakuphika okushiwo umndeni ukuthi umsolwa waziletha esiteshini samaphoyisa kodwa wangaboshwa. “Icala lokudlwengulwa kwengane enezinyanga ezingu-11 liphenywa amaphoyisa asePlessislaer, uphenyo lusaqhubeka. Akekho osaboshiwe,” kusho uColonel Mbele.