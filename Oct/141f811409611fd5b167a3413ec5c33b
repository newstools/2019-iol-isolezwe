UHLANGANE nembibizane umsebenzi waseShoprite ozithwele eshaywa owesilisa obezothenga eStrand, eKapa. UNkk Zimkhitha Xhalabile onezinyanga ezingu-8 ezithwele, ubesevalile kwi-till yokukhokha asebenza kuyona eShoprite osenxanxatheleni yezitolo iBroadway ngesikhathi ikhasimende lifuna ukusizwa ngenkani. "Uphawu lokuthi ngivalile belukhona, walususa wathi ngoba angikahambi angimsize," kusho uXhalabile. Uthi, ekuqaleni baqophisane ngamazwi nekhasimende elitshela ukuthi alisebenzise enye itill kepha ngesikhathi selikhombisa udlame ulisizile. "Ngesikhathi ngishaya impahla yakhe besilokhu siqophisana ngamazwi, engithuka ethi ukuze ngihole kufanele athenge futhi kufanele ngimhloniphe njengekhasimende." Kwivideo yasesitolo, ikhasimende libonakala likhomba uXhalabile ngaphambi kokuthi limushaye ngesibhakela. Unogada wasesitolo obeyibuka le ngxabano ungenelelile eseshayiwe uXhalabile. Kube sekufika imenenja yasesitolo izokhipha ikhasimende. "Kudingeke ngifonele umyeni wami ukuthi angihambise esibhedlela nasesiteshini samaphoyisa. UShoprite awuzange ulibambe ikhasimende elingishayile. Ukhishwe wonogada," kusho yena. UXhalabile uthi, unikwe izinsuku ezine engasebenzi watshelwa ukuthi abuye emsebenzini uma efuna ukudlula kokumehlele. "Ngithole ukwelulekwa ngokwengqondo kanye ngase ngitshelwa ukuthi angiyobhekana namadimoni ami uma ngifuna ukudlula kulokhu. Ngenqatshelwe ukuthathwa ikhefu emsebenzini njengoba sengizoya ekhefini lokuyobeletha maduze," kusho yena. Uthe, uyesaba ukuthi uma ehlangana nalo wesilisa omshayile uzomhlasela futhi. Abaxhumana nabezindaba kwaShoprite bathe inkampani ayihambisani nokushaywa komsebenzi wayo kanti umsolwa kuthiwe angaphinde alubhade ezitolo zabo. "Kuyibhadi ukuthi ikhasimende elingeneme lishaye umsebenzi wethu obesevale itill yakhe kepha waqhubeka nokumsiza. Onogada nabaphathi abebekhona bangenelele basiza lo wesifazane kwafonelwa nomyeni wakhe ukuba amhambise esibhedlela ngoba ama-ambulensi engeke akwazi ukufika ngokushesha," kusho bona. Okhulumela amaphoyisa uKapteni FC Van Wyk uqinisekisile ukuthi uXhalabile uvule icala lokushaya. * Lolu daba lushicilelwe kuqala kwiGroundUp 