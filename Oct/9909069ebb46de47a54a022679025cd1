AMAQEMBU aphikisayo eMkhandlwini weTheku ashaya amakhala ngombiko othulwe izolo othi ukuqoqwa kukadoti eThekwini kuhamba kahle. Emhlanganweni obuseCity Hall, eThekwini, kwethulwe umbiko othi ukuqoqwa kukadoti kuhleli ku-100%. Kodwa lo mbiko uyashayisana nesikhalo esikhona emphakathini mayelana nokuqoqwa kukadoti emalokishini. Ikhansela leDA eThekwini, uMnuz Thabani Mthethwa, lithe alikholwa ukuthi uyiqiniso lo mbiko othulwayo. “Ngicabanga ukuthi lo mbiko owethulwayo uyadukisa, akusilo iqiniso ukuthi ukuqoqwa kukadoti kuhamba kahle njengoba abantu bekhala ngemfucuza engaqoqwa ezindaweni zabo,” kusho uMthethwa. Ikhansela le-IFP eMkhandlwini weTheku uMnuz Mdu Nkosi nalo lihambe emazwini kaMthethwa lathi alikholwa ukuthi lo mbiko uyiqiniso. “Akukwazi ukuthi njengoba kunesikhalo yonke indawo ngokuqoqwa kukadoti bese sethulelwa umbiko othi yonke into ihamba kahle, lo mbiko owethulwayo awuhambisani nento esemehlweni omphakathi,” kusho uNkosi. Ibamba lemenenja kwaTrading Services, eMkhandlwini weTheku, uMnuz Musa Mbhele, lithe lo mbiko owethulwayo umayelana nezindawo ezihloliwe, lengeza ngokuthi bayavuma ukuthi kusekhona izindawo ezisenezinkinga. UMbhele uthe nakuba zikhona izinkinga ekuqoqweni kukadoti kwezinye izindawo kodwa umkhandlu wenza konke okusemandleni awo ukuthi uzixazulule. UMgcinimafa eMkhandlwini weTheku, uMnuz Krish Kumar, uthe lezi zinombolo ezikhishiwe zihlolisisiwe yihhovisi likaMgcinimafa-jikelele ngaphambi kokuba zikhishwe. Uthe ukungaqoqwa kukadoti kwesikhashana akusho ukuthi kusuke sekunenkinga enkulu. “Kuyenzeka udoti ungaqoqwa isikhashana esithile ngenxa yokuthi kusuke kukhona imibhikisho kuleyo ndawo. Ngizokwenza isibonelo, endaweni engihlala kuyo udoti uke wangaqoqwa isonto lonke ngenxa yezinkinga ezithile. Lokho bekungasho ukuthi sekunenkinga enkulu,” kusho uKumar.