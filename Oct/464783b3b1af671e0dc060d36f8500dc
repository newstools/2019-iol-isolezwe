USEHAMBE ehlala owesifazane obethenjiswe umshado osezingeni elicokeme, nempilo entofontofo yindoda ayithole enkundleni yabafuna uthando, egcine imqola uR420 000. UNksz Sthembile Duma (51) odabuka eMzinto obesebenza kuMasipala waseGoli, uyalelwe ukuthi esule emsebenzini yisoka alithole enkundleni iBadoo, njengoba bese ‘belungiselela umshado’, wathi yena nezingane zakhe ababuye eGoli bazohlala emzini wakhe kanokusho ose-Essenwood eThekwini. “Sihlangane kule nkundla, saze sabonana nami ngamvakashela emzini wakhe ose-Essenwood obuwubukhazi khazi. Sithandane kwakuhle, savumelana ngokuthi uzongishada. Uthe yena njengosomabhizinisi, kungcono ngesule emsebenzini ngithathe yonke imali yami ukuze siyihlanganise sishade. Sivumelene nangokuthi ngikhiphe izingane ezikoleni ukuze ezozifunela yena izikole eThekwini azikhokhele ukuze sihlale sonke njengomndeni,” kusho uNksz Duma ozivumele ukuthi ukucelwa umshado yile ndoda, yinto engakaze yenzeke empilweni yakhe. Uthe yingakho ebethathekile ngalolu thando. Uthe bese bethandane izinyanga ezintathu ngesikhathi le ndoda imtshela ukuthi isiyamshada. Uthi lo wesilisa wathi kuyena wenza umsebenzi wokudayisa njengoba ayelokhu ebamba izingcingo ngesikhathi emvakashele, ethi ukhuluma namakhasimende. Ngenkathi emvakashele, uthe wamfaka kwelinye lamakamelo omuzi wakhe, wathi abadala bakubo kaNksz Duma, bafuna ukukhuluma naye. Uthe wezwa amazwi okungathi awamakhehla azibiza ngabantu bakubo abangasekho ekhuluma kule ndlu. “La mazwi angitshela ukuthi kuzomele ngisule emsebenzini ukuze ngikwazi ukunakekela kahle umyeni wami futhi ngingakhathazeki ngoba azongivulela eyami inkampani uma sengisulile emsebenzini,” echaza. Uthe naye wakholwa yilokho ngoba ezitshela ukuthi ngempela abantu bakubo abangasekho. “Sabe sesivumelana ngokuthi angiphindele eGoli ngiyofaka incwadi yokusula emsebenzini ngoba ngasengitsheliwe ukuthi imali kuzomele ngize nayo eThekwini ukuze iyokwandiswa iphinde ‘isuswe amabhadi ngokulandela isiko laseKenya’,” echaza. Ngenkathi ephindela eGoli, uthi isoka lakhe lalimnikeze amaqanda amane enkukhu elalimtshele ukuthi azolekelela ekutheni imali yakhe ingabambezeleki futhi ingabi nazinkinga uma isiphumile. “Yiwona lawo maqanda amane kuphela agcina engishiye nawo,” kuzikhalela uNksz Duma. Uthe imali ingene kwi-akhawunti yakhe ngoJuni, bahamba bayoyikhipha nesoka lakhe. Uthi babeyikhipha ngoR70 000, R50, 000, R80 000 nango-R130 000. Njengamanje lo wesifazane akasasebenzi njengoba esulile emsebenzini, lo wesilisa akasamtholi ndawo. Uma eya kulo muzi ayethe ngowakhe, sekukhala ibhungane. Okhulumela amaphoyisa aKwaZulu-Natal, uColonel Thulani Zwane, uthe kuvulwe icala lokuntshontsha esiteshini samaphoyisa eSydenham, okuyimanje liyaphenywa. “Kuthiwa ovule icala uthenjiswe umshado nokuthi esule emsebenzini ukuze imali leyo isetshenziselwe ukuthenga umuzi,’’ kusho uZwane.