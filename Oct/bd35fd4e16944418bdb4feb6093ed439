UXuza usho lokhu kwiDurban Business Fair lapho eveze ukuthi abantu abawu-640 million e-Afrika abanawo ugesi ngakho kufanele ukuthi kukhona asebeza nezindlela ezintsha zokuletha ugesi kulaba bantu. Uphinde waveza ukuthi ngo-2030 amaselula angaphezu kuka-50 billion azobe edinga ugesi. “Ngiyazi abantu bayathuka uma kukhulunywa ngegama elithi 4th Industrial Revolution (4IR) ngoba bathi ubuchwepheshe buzothatha amathuba omsebenzi. Kodwa ngiyacela abantu abasha babheke amathuba kulesi simo. Akhona amathuba okuba wusomabhizinisi nawokuvulela abanye imisebenzi. Uma ngithi ngo-2030 amaselula awu-50 billion azodinga ugesi, kusho ukuthi azoqala ngokudinga ama-battery asebenza isikhathi eside.” Uthe izithako zokwakha ama-battery azohlala isikhathi eside, abale kuzo i-manganese nokunye okumbiwayo kutholakala e-Afrika. “I-Afrika inamathuba amaningi okuthuthukisa umnotho. Sizoba neqhaza elibalulekile kwi-4IR. Kodwa kudingeka sisheshe sisukume, siqale manje ukwakha ama-battery ahlala isikhathi eside. Mina ngizimisele ukusebenzisana nosomabhizinisi base-Afrika abanezisombululo ezinkingeni ezibhekene nabantu baleli lizwekazi.” Uthe kubalulekile ukuthi amazwe ase-Afrika asebenzisane ukuze uma ekhuluma namanye amazwe azwakale. Ubalule ukuthi iNingizimu Afrika inabantu abawu-50 million bese amazwe aseNingizimu ye-Afrika abe nabantu abawu-350 million. Kodwa i-Afrika yonkana inabantu abawu-1 billion, okusho ukuthi izwakala kangcono uma wonke la mazwe ekhuluma ngazwi linye. Isikhulu esiphezulu seSouthern African Shipyards (SAS), uMnuz Prasheen Maharaj, sithe i-4IR isifikile yize iNingizimu Afrika ibingakayilungeli. Kodwa manje sekufanele abantu bafunde ngokushesha ukuphila nobuchwepheshe besimanje. Uthe abantu abasha kufanele beze nobuchwepheshe baseNingizimu Afrika, obungeke buncike kobase-United States (USA) ukuze izwe liye phambili. Uveze ukuthi uMnyango wezokuVikela unoR600 million obekelwe ukuxhasa osomabhizinisi abeza nobuchwepheshe obusungulwe kuleli. Ubalule ukuthi kubalulekile ukuthi iNingizimu Afrika ibe nobuchwepheshe bayo obungancikile kobase-USA ukuze kuvikelwe izimfihlo zezwe nokuthuthukisa impilo yabantu bakuleli. Ucele uhulumeni ukuthi aqhubeke nezinhlelo zokwehlisa intengo ye-data ukuze abantu abasha bakwazi ukusungula ama-app nobunye ubuchwepheshe obuzosiza abantu baseNingizimu Afrika. UMaharaj uyale osomabhizinisi ukuthi kukho konke abakwenzayo bangabashiyi ngaphandle abasebenzi nemiphakathi abasebenza kuyo.