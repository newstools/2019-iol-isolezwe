OWESIFAZANE waseMsinga, KwaZulu-Natal, uzobekwa icala lokutholakala nezidakamizwa zishuthekwe ebuntwini bakhe eMauritius. UNksz Nokuphila Mtshali (34 ), uboshwe maphakathi noSepthemba ngecala lokushushumbisa izidakamizwa. Kuvele ephephandabeni laseMauritius iLexpress ukuthi UNksz Mtshali ubefake izidakamizwa i-heroin ewu- 528 grams ebuntwini bakhe. Kuthiwa ubezishaya samuntu ovakashile kanti kukhona akuphethe. Okhulumela uMnyango wezangaPhandle, uMnuz Lunga Ngqengelele, ukuqinisekisile ukuthi bayaxhumana nomndeni kaNksz Mtshali futhi bayaxoxa nabaseMauritius. “Siyazi ngokuboshwa kowesifazane, siyakhuluma nomndeni wakhe, nabasezweni aboshwe kulo,” kusho uNgqengelele. Uthe ngeke badalule eminye imininingwane okwamanje. Isolezwe lithole ukuthi kunemizamo yokuba umndeni kaNksz Mtshali uye kombona lapho eboshelwe khona. Kuthiwa ube esesebenzisana nabaphenyi ngalolu daba kwase kuboshwa abanye abesilisa ababili baseNigeria okukholakala ukuthi ubesebenzisana nabo. Amadoda aseNigeria wo-Endubuisi Samuel Ebielonwu no-Eze Collins. Amaphoyisa aphinde ashaqa amaselula, izidakamizwa kanye nemali. Bobathathu babhekene namacala okuhweba ngezidakamizwa kanye nokushushumbisa izidakamizwa, kanti sebevelile okokuqala enkantolo iBail and Remand eMauritius Bazobhekena necala lokushushumbisa izidakamizwa, elokufaka izidakamizwa kwelinye izwe. Bazovela enkantolo yakhona maduze. Imizamo yeSolezwe yokuxhumana nomndeni kaNksz Mtshali ayizange iphumelele. Okhulumela iDIRCO uMnu Lunga Ngqengelele uthe, umnyango usuxhumene nomndeni kaMtshali kanti futhi uyazi ngalesigameko. "Sinikezele ngezinsiza zokusiza emndenini," kusho uNgqengelele. Lezinsiza zisokwelekelela umndeni ukuthi ukwazi ukuya eMauritius uyobona uMtshali. Uthe, umnyango uzohlala uxhumene noMtshali. Kuboshwa uMtshali nje, emasontweni amabili edlule kubuye owesifazane owayeboshwe eThailand ngokuzama ukushushumbisa izidakamizwa ezinweleni zakhe ezingamadread. UNolubabalo "Babsie" Nobanda waseGrahamstown waboshwa esikhumulweni sezindiza iBangkok International Airport ngoDisemba 2011 ngezinsolo zokuzama ukushushumbisa isidakamizwa icocaine eyisisindo esiwu-1.5 kg. UNobanda ubesehlale ejele iminyaka engu-8 kwengu-15 abegwetshwe yona.