UNGQONGQOSHE wezokuMbiwa Phansi uMnuz Gwede Mantashe uchitha imibiko yokuthi wagwazela izintatheli ezimbili ukuvimba ukushicilelwa kodaba ngobudlelwane bakhe nowesifazane oveze ukuthi uwubhememe embhedeni. Odabeni oluphume kwiphephandaba langeSonto iSunday World, kuvele ukuthi ngesikhathi ethintwa ngezinsolo zokuphinga nesitshudeni esihlala ePitoli uMantashe wathi wakhokha uR70 000 ukuze lungashicilelwa udaba ephepheni. Kuthiwa wabe eseveza ukuthi akazimisele ukukhokha enye imali ukuze lungashicilelwa. Lolu daba ludonsele uMantashe amanzi ngomsele njengoba lulandelwe yisicelo senhlangano yabahleli bamaphephandaba, iSouth African National Editors Forum (Sanef), sokuthi adalule amagama izintatheli ezimbili athi wazikhokhela ukuze zingabhali ngalolu daba. Ihhovisi likaMengameli Cyril Ramaphosa liziqhelelanisile nalolu daba. Umnyango wezokuMbiwa Phansi esitatimendeni uzichithile izinsolo zokuthi uMantashe ugwazele izintatheli. “Kule mpelasonto edlule, ngemuva kombiko weSunday World, kushicilelwe izitatimende ezihlukene ngezinsolo zokuthi uMnuz Mantashe ugwazele izintatheli. Inkulumo okuthiwa ingeyakhe yakhe isithombe sokuthi ugwazile. UMantashe usekucacisile ukuthi akaze akwenze lokho. Ngaphezu kwalokho, iphephandaba aliziqinisekisanga lezi zinsolo ngaphambi kokushicilela udaba,” kusho isitatimende somnyango. Umhleli weSunday World, uMnuz Makhudu Sefara ekhuluma neSABC izolo uthe wakhuluma naye ngqo uMantashe ocingweni ngalolu daba, nokuyilapho amazisa khona ukuthi wagwazela izintatheli ezimbili ukuze lungashicilelwa. “Kwangicacela ngesikhathi ngikhuluma naye ngoMgqibelo ukuthi uthi kimina ugwazile. Kodwa anginaso isiqiniseko sokuthi wagwaza okwangempela noma wayeqamba amanga,” kuchaza uSefara. Uqhube wathi wamazisa uMantashe ukuthi uma ebeka kanje, basazobuyela kuye beyiphephandaba becele ubufakazi bokugwazela izintatheli, bacele namagama azo. Uthe ukukhuluma kanje kukaMantashe ngaphandle kokwethula ubufakazi kubeka isithunzi sephephandaba engcupheni. USefara uthe basaxhumana nabameli babo ukuthola ukuthi azikho yini izinyathelo abangazithathela uMantashe. 