Lokhu kuvele ngesikhathi kunemashi yokufundisa nokuqwashisa ngezifo zokuphazamiseka kwengqondo okubalwa kuzo ukhwantalala, ingcindezi, i-bipolar nezinye ebisebhishi eThekwini ngeSonto. Umqondisi wenhlangano ebhekele izifo ezithinta ukuphazamiseka komqondo iSouth African Depression and Anxiety Group (SADAG), ongungoti wezokweluleka ngokomqondo (Clinical Psychologist) uMnuz Suntosh Pillay, uthe lokhu kuqala ngenkolelo yokuthi indoda ayikhali bese kuphetha ngokuthi amadoda azitholele enye indlela yokukhipha ukudinwa nengcindezi anayo okungaba wukuba nodlame ekhaya. UPillay uthe kunenkolelo emphakathini yokuthi indoda uma ikhuluma ngezinkinga zayo izobe ingaphelele kahle ebudodeni bayo noma intekenteke bese iyathula ingakhulumi ngethemba lokuthi izinkinga zizoziphelela kanti inkinga yokuphazamiseka komqondo idinga ukwelashwa ayizipheleli. “Ziningi izinto ezidala ukuthi isifo sokuphazamiseka komqondo singelapheki kubalwa nazo izinkolelo ezikhona emphakathini zokuthi uma uphazamisekile emqondweni uthakathiwe noma usuyahlanya kanti uma kunesimo esikuphazamisayo kubalulekile ukuthi uphumele obala ukhulume ngaso ukuze welapheke. Ukuphazamiseka kwengqondo kungesinye sezifo okungamele uhlale ungaselaphi ngoba ucabanga ukuthi sizoziphelela. Ayikho inkinga ngokuveza ukuthi kunokuthile okukudlayo ngaphakathi ngoba lokho kuyakusiza ukuze usizakale. Inkinga enkulu ngezifo ezithinta ukuphazamiseka komqondo wukuthi abantu abaselaphi, abanye abafuni nokwaziwa ukuthi banenkinga. Lesi simo yisona esenze ukuthi sivule inhlangano ezofundisa iphinde yeluleke ngalesi sifo KwaZulu-Natal,” kusho uPillay. UNksz Chantelle Bo Nnoysen oyinxusa lentsha kwiSADAG KwaZulu-Natal, uthe kusamele kukhulunywe kubuye kufundiswe kabanzi ngezinkinga ezithinta ukuphazamiseka komqondo. Imashi yandulela iWorld Mental Health Day engoLwesine. Inhlangano yezempilo emhlabeni, iWorld Health Organisation (WHO) iphakamise ukuthi lolu kube wusuku lokuqwashisa ngokuzibulala. Balinganiselwa ku-4 million abantu abahlaselwa yizifo ezithinta ukuphazamiseka emqondweni emhlabeni, kuhlanganisa nezidalwa ukusetshenziswa kotshwala nezidakamizwa.