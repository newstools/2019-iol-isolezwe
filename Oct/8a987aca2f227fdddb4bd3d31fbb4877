KULIMALE abantu abangu-23 ngesikhathi itekisi elithutha abafundi ligingqika eBoboyi eduze kwasePort Shepstone ngoMsombuluko ekuseni. Le ngozi eyenzeke emgwaqweni uN2 ishiye abantu abathathu belimele kanzima abanye abangu-20 benemihuzukwana. Kusolakala ukuthi umshayeli wetekisi wehluleke ukuyilawula yashayisa yabe isigingqika ilala ngecala itekisi. Abezimo eziphuthumayo bafike endaweni yesigameko ngo-07:30 ekuseni bathola itekisi iginqikile. Abalimele bahlengelwe endaweni yesigameko ngaphambi kokuphuthunyiswa esibhedlela. Akukaziwa okudale ingozi, amaphoyisa asaqhubeka nophenyo. Kwenzeka le ngozi nje, ngoJulayi kushone abafundi abathathu nomshayeli omunye umfundiÂ  wanqamuka umlenze ngesikhathi itekisi yabafundi ishayisana neloli eMurchison eduze nasePort Shepstone. Abafundi ababili bashonele endaweni yesigameko, oyedwa washonela esibhedlela. Kubafundi abashonile, ababili bebefunda ezikoleni zamabanga aphakeme, oyedwa efunda kwesamabanga aphansi kanti owanqamuka umlenze ufunda enkulisa.