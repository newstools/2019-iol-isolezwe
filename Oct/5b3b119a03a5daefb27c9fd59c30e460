UMnuz Jeremiah Sphiwe Mchunu (65) obenezingane ezibalelwa ku-24 kuthiwa udutshulwe ngoMgqibelo ngehora lesishiyagalombili ebusuku ezifundela iphephandaba. Izolo amaphoyisa namalungu omphakathi bebengena bededelana, beyokhalisa umndeni, amaphoyisa eyophenya. Amalungu omphakathi abekhuluma neSolezwe emgwaqweni obheke kwaMchunu abebabaza ethi awasathembi muntu obuza kwaMchunu ngoba awazi noma kuseyizo yini izigebengu eziyoqedela umndeni. UNkk Zuzile KaMawela Mchunu ongomunye wamakhosikazi kaMchunu uthe abasolwa bafike baqala endlini yakwakhe bebuza umufi wathi akekho abambheke ngenhla kaNkk Ntombifuthi Magadulela Mchunu. “Laba bafana bafike lapha sibukela ithelevishini babuza umkhulu bathi bafuna abasize ngokuyozingela. Ngibatshele ukuthi abambheke ngenhla kokaMagadulela. Banyukele khona sabe sesizwa lokhu osekwehlile,” kusho uKaMawela Mchunu. UNkk Magadulela Mchunu uthe kufike ingane eneminyaka engu-11 yathi ithunywe abesilisa ababili bathi bafuna uMchunu. “Ngithe abangene ukhona ekamelweni kodwa kwalile ukuba ngiphume endlini ngihambe. Ngivele ngathatha i-ayina ngikwelinye igumbi ngazama ukulula izimpahla kodwa ngabezwa bethi incane indawo bafuna ukuhlala ngoba ubaba ubezilalele embhedeni ezifundela iphepha. Kuthe ngisaqhubeka nebengikwenza ngezwa kukhona okuqhumayo ngacabanga ukuthi i-ayina kodwa kwaqhubeka kwaze kwaba kathathu ngase ngithuka ngaya ekamelweni likababa ngahlangana nalaba bafana bephuma yena eselele ephuma igazi. Ngibabuzile ukuthi bamdubulelani ubaba wenzeni. Bavele bangisabisa bathi bazosuke badubule mina,” kusho uNkk Magadulela Mchunu. UMnuz Joseph Manyathi weSkebhe uthe balimele ngokubulawa kukaMchunu kodwa wathi akukho abakusabayo ngoba umsebenzi abawukhetha lona wokulwela umphakathi ezigebengwini. Okhulumela amaphoyisa eKZN uCaptain Nqobile Gwala, uthe baphenya icala lokubulala akukaboshwa muntu.