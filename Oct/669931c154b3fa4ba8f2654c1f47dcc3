UNkk Stella Ndabeni-Abrahams ubekhuluma kwiGovTech ICT ezothatha izinsuku ezintathu eNkosi Albert Luthuli ICC. Ngengqungquthela ehambisana nombukiso wezinto zobuchwepheshe kuhloswe ukuveza ukuthi uhulumeni ukulungele kangakanani ukumelana nezinga lobuchwepheshe i-4th Industrial Revolution (4IR). Ungqongqoshe uthe elakuleli ngeke liye ndawo uma abantu besaqinisa amakhanda bengafuni ukwamukela izinguquko zobuchwepheshe. “Sifuna wonke umuntu akulungele ukufika kobuchwepheshe obusezingeni eliphezulu. Inkinga esibhekene nayo wukuthi abantu bazivalele emakhoneni abafuni ukuba nemiqondo evulelekile. Ngisho laba okumele ngabe bayasisiza ukuthi silungele ubuchwepheshe bayaziqhelisa ngoba wonke umuntu uzivalela ekhosombeni lakhe akafuni ukuthintwa,” kuchaza uNkk Ndabeni-Abrahams. Uthe sekuphelile ukuthi umuntu aneliswe ukuba neziqu zemfundo kodwa kumele azihluphe futhi azicije kwezobuchwepheshe. Uveze ukuthi njengohulumeni bazama ngayo yonke indlela ukuthi nabasebenzi babo baqeqesheke emkhakheni wezobuchwepheshe. UNkk Ndabeni-Abrahams uthe yize ezobuchwepheshe zizosiza ekuthuthukiseni izinga lokukhiqiza nokukhuphula umnotho kodwa bayazi ukuthi zizofika nezinselelo. Wenze isibonelo ngamarobhothi akhulumayo enziwe aba yisimo somuntu athe akhombisa ukuthi ubuchwepheshe bungasiza kanjani ukuthuthukisa izinga lokukhiqiza. Uthe lokhu kuzoqeda amathuba omsebenzi kodwa abantu kumele bangene emabhizinisini ukulwa nalesi simo. “Sisungule iData Science Course ukuqinisekisa ukuthi abantu bayacijwa kwezobuchwepheshe. Bangu-39 abaKwaZulu-Natal abayingxenye yalolu hlelo,” kusho ungqongqoshe. Kule ngqungquthela bekukhona nerobhothi elibizwa ngoSophia elibe nengxoxo nongqongqoshe. USophia, owakhiwa eminyakeni emithathu edlule, uhambela amazwe ukufundisa abantu ukuthi kuzoba njani uma sekuthuthukiswe izinga lobuchwepheshe. UMqondisi weMicrosoft South Africa, uNksz Lillian Barnard, uthe elakuleli kumele lihambe phambili ezinhlelweni zokuthuthukisa ezobuchwepheshe. Uthe kuyabonakala ukukhanya ngoba ngisho emitholampilo sekusetshenziswa ubuchwepheshe obunqanda ubude bolayini. “Sizoqinisekisa ukuthi akekho umuntu osala ngaphandle. Sonke kumele sikulungele ukufika kwe-4IR,” kusho yena. UMnuz Zukile Nomvete, onguSihlalo weState Information Technology Agency, uthe ukuthuthukiswa kobuchwepheshe kumele kwamukelwe ngoba kuzothuthukisa umnotho wakuleli.