Kubikwe izehlakalo zokugqekezwa kwezikole iZwelethu High ekwa-J eMlaza, Umgijimi Primary esikwa-D, iNgcophelelo Primary ekwa-G nesikole samabanga aphansi iLindelani. Lesi sihlava sihlasele nasePort Shepstone njengoba nakhona kwebiwe ama-tablets esikoleni iNgwemabala High. Kuboshwe unogada obesebenza kulesi sikole otholwe nama-tablet ayisithupha athathwe kulesi sikole. Uthishanhloko waseZwelethu High, uMnuz Sibusiso Maseko, uthe kugqekezwe kwelinye lamagumbi okufundela kulesi sikole kwashaqwa izihlalo ezingu-16 okusolakala ukuthi kwenzeke ngesikhathi izikole zivaliwe. “Sekuthanda ukuba umkhuba ojwayelayo ukugqekezwa kwesikole njengoba nangenyanga edlule kugqekezwe kwathathwa enye impahla,” kusho uMaseko. Uthe ngenyanga edlule izigilamkhuba zigqekeze zashaqa amakhompyutha angu-19, ama-laptop ayisihlanu ne-projector. Uthe i-laptop eyodwa ne-projector kutholakele kwaboshwa abasolwa ababili abatholakale nempahla yesikole. Esikoleni iNgcophelelo Primary kuthiwa amasela angene ngophahla lwehhovisi le-HOD, bashaqa amabhokisi amabili e-stationery, imvunulo yeqembu lengoma yesikole egqokwa uma kuwusuku lwamagugu nezitofu nezivalo zamabhodwe. Uthishanhloko kulesi sikole uNkk Siphiwe Shange, uthe sekuyinsakavukela ukugqekezwa kwesikole kangangoba umdlandla wokubika emaphoyiseni sewehlile. “Siyalubika udaba emaphoyiseni, abasolwa baboshwe, kudlule izinsuku ezimbalwa uyabona sebezihambela ngaphandle. Akuqali ukugqekezwa kulesi sikole ngoba phambilini sekuke kwebiwa ifriji, umshini wokufudumeza nomshini wokufothokhopha,” kusho uNkk Shange. Usole umnyango ngokudlulisela isikole kubona singaphelile ukwakhiwa nathe nakho kuyisizathu sokuthi kube lula ukugqekeza njengoba engafakiwe ama- burglar guard emahhovisi okuhlala kuwo othisha. Kuthiwa kusuka izikole zivuliwe othisha balesi sikole bayaphoqeleka ukukhipha izingane singakashayi isikhathi sokuphuma kwesikole ngenxa yokuthi amasela antshontsha nokudla okuphekelwa izingane nezitofu ngakho izingane azidli ngenxa yalesi simo. Esikoleni Umgijimi Primary khona kuthiwa kugqekezwe kwakhishwa amawindi maqede kwadlulelwa ekhishini nalapho kuthathwe khona izivalo zamabhodwe okusolakala ukuthi amabhodwe bahlulekile ukuwakhipha ngamawindi ngenxa yobukhulu bawo. Uthishanhloko waseMgijimi uMnuz Mziwakhe Mvubu naye ukhale ngokungaboshwa kwabantu uma bentshontsha izinto zesikole. “Ukuvula amacala nokungawavuli kuyafana ngoba akukho ukulandelela emaphoyiseni uma kwebiwa impahla yesikole. Abantu bacanga ukuthi ukweba impahla kahulumeni yinto engasho lutho yingakho kulula kubo ukucekela phansi izikole,” kusho uMvubu. Uthe phambilini sekuke kwagqekezwa kwangenwa phezulu kwathathwa ukudla namabhodwe. Zonke izikole ezigqekeziwe eThekwini kuvele ukuthi azihlomulanga ohlelweni olusanda kwethulwa uNgqongqoshe wezeMfundo esifundazweni uMnuz Kwazi Mshengu lwamavolontiya azoqapha ezikoleni. Uthishanhloko waseNgwemabala, uMnuz Doctor Gumede, uthe sekungokwesibili kwebiwa impahla yesikole njengoba eminyakeni edlule kuke kwenzeka. Uthe bathole ngesikhathi kuvulwa izikole ukuthi ama-tablets angu-20 esikole ebiwe. Uthe amaphoyisa asePort Shepstone alandele umkhondo aya lapho kuhlala khona unogada awathola amanye. Okhulumela amaphoyisa esifundazweni KwaZulu-Natal, uLieutanant Colonel Zwane, unxuse othishanhloko ukuthi bavule amacala eziteshinni zamaphoyisa ukuze kuboshwe izigilamkhuba. “Siyacela ukuthi babike izigameko zokugqekezwa kwezikole njengengxenye yokusebenzisana namaphoyisa ukuze kuboshwe izigilamkhuba,” kusho uZwane. Uthe unogada oneminyaka engu-39 oboshelwe icala lasePort Shepstone uzovela namuhla enkantolo ngecala lokweba.