UMnuz Thabiso Zulu udutshulwe walimala engalweni eCopesville, eMgungundlovu, ngoMgqibelo ebusuku. Kuthiwa kutholakale amagobolondo ezinhlamvu angu-10 endaweni yesehlakalo. Emngcwabeni kaMagaqa ngo-2017, uZulu watshele ababesemngcwabeni ukuthi uMagaqa wabulawa ngoba efuna ukuveza inkohlakalo mayelana nethenda yokwakhiwa kwehholo lomphakathi eMzimkhulu. Uphinde wenza izinsolo ezifanayo ngesikhathi evele ngaphambi kweKhomishini kaMoerane eyayiphenya ngokubulawa kosopolitiki KwaZulu-Natal. UZulu obekhuluma nentatheli ye-ANA, usola uhulumeni wakuleli ngokumdayisa nathe sekulokhu kwaba nezinsongo zokubulawa azitholayo ngemuva kokuphumela obala ngokufa kukaMagaqa. “Sebengitholile. Kodwa akuphelile umzabalazo usaqhubeka. Ngizizwa ngibuthaka kakhulu futhi ngingavikelekile ngaphansi kukahulumeni wakuleli,” kusho uZulu. Uthe abantu kumele bakhulume ngenkohlakalo kungakhathalekile ukuthi yini abangabhekana nayo uma sebekhulumile. Umngani kaZulu ongathandanga ukuthi igama lakhe lidalulwe uthe uZulu usephumile esibhedlela kanti usendaweni eyimfihlo ephephile eqashwe ngamaphoyisa. Kusuka uZulu noMnuz Les Stuta bephumele obala ngezinsolo zenkohlakalo, kuthiwa sebethola izinsongo eziningi zokubulawa. Ngemuva kokuthi uZulu ecele ukuvikelwa ngamaphoyisa ngoba ethi impilo yakhe uyibona isengcupheni, kuthiwa akalutholanga usizo aludingayo nokwenza wagcina enqume ukubikela uMvikeli woMphakathi uNkk Busisiwe Mkhwebane. Umbiko kaMkhwebane uthole ukuthi abenziwanga ubulungiswa ekuphatheni udaba lokuvikelwa kukaZulu noStuta. Lo mbiko wawuncoma ukuthi laba ababili bafakwe ngaphansi kohlelo lwezokuphepha olukhokhelwa nguhulumeni. Okhulumela amaphoyisa KwaZulu-Natal uColonel Thembeka Mbele uthe kuvulwe icala lokuzama ukubulala esiteshini samaphoyisa eMountain Rise.