Lokhu ukusho kade kunesithangami sabezindaba, emuva komhlangano abebe nawo noMengameli waseNigeria, uMnuz Muhammadu Buhari, ovakashele kuleli. URamaphosa uqinisekisile ukuthi udlame olwabheduka kuleli olwalubukeka sengathi lubhekiswe kwabokufika luphele nya futhi uzokwenza konke okusemandleni ukuba kugwemeke ukuba luphinde lwenzeke. “Sixolisile nangaphambili, namanje futhi sisakugxeka okwenzeka kuhlaselwa abokufika kuleli. Asifuni kuphinde kwenzeke lokhu. Esikufunayo ukuba sisebenzisane ukukhulisa umnotho wethu. Kungu-64% ukusebenzisana kwezamabhizinisi esinakho neNigeria. Sifuna ukugqugquzela osomabhizinisi baseNigeria ukuba beze kuleli bezokwenza amabhizinisi abo,” kusho uRamaphosa. UBuhari naye uhambe emazwini kaRamaposa wathi kumele kusetshenziswane ukuthi womabili la mazwe athuthuke, aphinde aphumelele ngokufana. “Ngamukelwe kahle kuleli futhi kungithokozisile ukuxoxa noMengameli. Esivumelene ngakho ukuthi kumele kube nokuthula. Into engike ngiyisho kubantu baseNigeria ukuthi uma beye kwamanye amazwe kumele balingise isisho esithi uma useRome yenza njengoba kwenziwa khona. Ngakho nabo kumele baziphathe ngendlela yakulelo lizwe abasuke behlala kulo. Kanjalo nabantu bakuleli abahlala eNigeria kumele bahambisane nemithetho yakhona. Amaphoyisa nabezokuvikela kumele benze umsebenzi wabo uma abokufika bengaziphathi kahle,” kusho uBuhari. Muva nje kuqubuke udlame kwaze kwahamba abantu baseNigeria baphindela kuleliya lizwe bethi bazizwa bengaphephile kuleli. Kulezo zigameko kwashona abantu abangu-10. Abayisishiyagalombili abakuleli, ababili abokufika. “Sizosebenzisana namaphoyisa nabezobuhloli. Uma kuke kwavela ukuthi luyafufusa udlame solunqanda ngokusebenzisana,” kusho uRamaphosa. UBuhari kulindeleke ukuba ahlale isikhashana kuleli, kuxoxwa ngezindaba ezehlukene okubalwa ukuthuthukiswa komnotho, ezolimo nezinye ezithinta uhulumeni.   