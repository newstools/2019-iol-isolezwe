INDODANA yowayenguMengameli wakuleli, uMnuz Jacob Zuma, uMnuz Duduzane Zuma, isikuchithile ukuthi yahlela umhlangano phakathi kowayeyiPhini likaNgqongqoshe weziMali uMnuz Mcebisi Jonas nelungu lo mndeni wakwaGupta. UDuduzane Zuma uveze lokhu ngesikhathi efakaza kwikhomishini ephenya ngokulawulwa kombuso yidlanzana ngoMsombuluko. Kuzokhumbuleka ukuthi ngesikhathi efakaza kwikhomishini kaZondo uJonas waveza ukuthi uZuma (Duduzane) wahlela umhlangano phakathi kwakhe, uMnuz Fana Hlongwane nabakwaGupta owaba semzini wamaGupta eSaxonwold, eGoli. Empeleni lokhu waqala ukukuveza kuphenyo olwalwenziwa ngowayenguMvkeli woMphakathi uSolwazi Thuli Madonsela kanti kwaba yingxenye yombiko wakhe owaphakamisa ukuthi kusungulwe ikhomishini ephenya ngenkohlakalo kuhulumeni. UJonas waveza ukuthi kulo mhlangano wango-2016 uMnuz Ajay Gupta wamtshela ukuthi bafuna abe nguNgqongqoshe weziMali, uma ezobambisana nabo. Waveza ukuthi bazama ukumgwazela ngoR600 million. Efakaza kwikhomishini kaZondo, uZuma uvumile ukuthi wahlela umhlangano owabanjelwa emzini wakwaGupta ngo-2016, kodwa waveza ukuthi kuwo wayefuna kudingidwe amahlebezi thizeni ayengahleli kahle kuye ayethinta uHlongwane, ayesemaze iminyaka futhi embiza ngomalume uFana. Uthe inhloso yalo mhlangano kwakuwukuhlanganisa ‘amaqabane’ amadala ukuthi axazulule lawa mahlebezi, futhi wayengekho owakwaGupta kulo mhlangano. Ebuzwa ngu-Advocate Philip Mokoena, obempheka ngemibuzo,  ukuthi kungani lo mhlangano ungabanjwelwanga ekomkhulu le-ANC, eLuthuli House, uDuduzane uthe wayengasiboni isidingo salokho ngoba umhlangano wawungathinti inhlangano. UMokoena ube eseveza ukuthi ngokuthola kwabo, uDuduzane naye unawo umuzi eSaxonwood, obude buduze nomuzi wakwaGupta, wabuza ukuthi kungani bengahlangananga kuwo. “Sengibe nemihlangano eminingi emzini wakwaGupta. Angiwusebenzisi umuzi wami ukubamba imihlangano ethinta umsebenzi,” kuphendula uDuduzane. UMokoena ube esebuza ukuthi akahlelanga yini ukuthi bahlangane kwaGupta ngoba kuzobe kukhona ilungu lomndeni wakhona okwakuhlelwe ukuthi lihlangane noJonas. UDuduzane uvele waphendula lo mbuzo ngokuthi: “cha”. Kube sekungenelela uJaji Raymond Zondo, obuze ukuthi uma ngokomlando, uMnuz Hlongwane noMnuz Jonas babenobuhlobo, kungani bengahlelanga ukuhlangana bobabili kweminye yemizi yabo noma kwenye indawo. “Kungani kudingeke umuntu ongakaze ahlangane noJonas phambilini ukuthi ahlele lo mhlangano?” kubuza uZondo. UDuduzane uthe wazithweza yena ijokwe lokuthi ahlele lo mhlangano ngoba nguye owayefuna kudingidwe amahlebezi, ngakho wazifaka kulolu daba yena. UDuduzane ukuchithile ukuthi uJonas wavele wangena emotweni yakhe engazi ukuthi bayaphi ngesikhathi besuka endaweni abahlangana kuyo. Uthe wamazisa ngaphambi kokuthi besuke. “Wavele wangena emotweni yami engazi ukuthi siyaphi? Wavelee wakhetha ukuthi uzobona ngami ukuthi siya kuphi?  Wayazi kahle ukuthi siyaphi futhi wayazi ukuthi siyohlangana nobani,” usho kanje. 