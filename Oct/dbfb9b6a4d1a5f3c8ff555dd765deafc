U-Adv Pretty Ngcobo ongumshushisi ecaleni lokubulala, ukuzama ukubulala nokushisa elibhekene noMnuz Siyathemba Ntshangase, Mbingelelwa Paki Ntshangase, Mkhumbuzeni Ntshangase, Zakhele Ntshangase noMzweleni Ntshangase, uthe lawa madoda anenhlanhla ngoba aphile ngesikhathi isigwebo sentambo sesaphela. ONtshangase balahlwe amacala amane okubulala, elokuzama ukubulala nokushisa. Balahlwe yicala lokubulala uMnuz Bongani Bhengu, Gamalakhe Biyela, Bheka Doda Ntshangase, Nkanyiso Ntshangase nokuzama ukubulala uMnuz Njabulo Mzokhona Ntshangase nokushisa umuzi kaNkk Silungile Thulisile Ntshangase. Ngo-Agasti 6, 2017, kuthiwa bahlasela emzini wezihlobo zabo kade kunomcimbi, afika azidubula aphinde ashisa nomuzi kubangwa ubukhosi. “Angazi ukuthi ngingayichaza ngiyithini le nto. Obaba bethu nobabamkhulu balwa, belwela lelizwe ukuze likhululeke kodwa uma ubheka indlela esibulalana ngayo angazi noma uNkulunkulu usazosixolela yini futhi uma ngingathi niyizilwane ngabe ngiyazithuka kwazona ngoba asikho isilwane esibulala esinye ngalolu hlobo. Okwenza le nto ibe buhlungu kakhulu wukuthi nihlobene. Yebo emindenini ziyaba khona izinkinga kodwa ukuthi sekungaze kwenziwe into ebuhlungu kangaka hhayi ukuthi badutshulwa kuphela kodwa baze bashiswa baba wumlotha,” kusho * -Adv Ngcobo. Uthe ukube isigwebo sentambo sisekhona ubenxusa ukuba la madoda anqunywe. “Asisekho isigwebo sentambo namanje ngiyashwelezwa ngithi inkantolo kumele inigwebe udilikajele, anikwazi ukuthola isigwebo esingaphansi kwaleso ngoba ngisho abameli benu abazange babeke izizathu ezinqala ezingenza ukuthi inkantolo igudluke esigwebeni esimiselwe amacala anilahlile,” kusho * -Adv Ngcobo. Uthe abalahlwe amacala benza isenzo sobuqaba ukuthi babulale izihlobo zabo ngale ndlela. Ibamba lejaji, uRose Mogwera kulindeleke ukuthi likhiphe isigwebo ngo-Okthoba 23.