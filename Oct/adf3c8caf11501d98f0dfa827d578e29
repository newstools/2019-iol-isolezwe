Osebenzela lolu phiko, uColonel Dhanajaya Naidoo, izolo ufakaze esithe egxile emalini yezobunhloli yesikhwama esasifihliwe eyayidliwa. UNaidoo uthe wacelwa owayengumphathi wakhe, uMnuz Mulangi Mphego, ukuthi asize umngani wakhe owayenenkinga nemoto uJenni. Uthe wabe esethole ukuthi wayekhuluma ngoNksz Ranjeni Munusamy. Uqhube wathi owayephethe izimali, uGeneral Solly Lazarus, wabe esemtshela ukuthi imoto kumele ayiyise eWorld Motors, okuyiyona eyayijwayele ukusetshenziswa. UNaidoo wenza njengoba ayetsheliwe. Wahlangana noNksz Munusamy kwelinye lamagaraji ngakwakhe. Lokhu kwenzeka ngo-2008, yize engasakhumbuli kahle usuku uNaidoo. Uthe wahlangana cishe kathathu noma kane noNksz Munusamy ngodaba oluthinta imoto yakhe. “Ngingakuqinisekisa ukuthi wuNksz Ranjeni Munusamy esahlangana naye, cishe kathathu noma kane,” kusho uNaido. UNaidoo uthe uNksz Munusamy wayene BMW eyisilahla, yalungiswa amasondo, umsakazo nezihlalo. Uthe kwaba uR40 000. “Bakhokhelwa uR40 000, ukukhokhelelwa kwabo kwafakwa egameni likaColonel Barnard,” kusho uNaidoo. Bekungokwesibili kuvela igama likaMunusamy kwikhomishini. Emasontweni amabili, owoKlebe uMnuz Kobus Roelofse wafakaza ukuthi kwakunemali eyayidliwa budlabha. Waveza nokuthi isikweletu sikaNksz Munusamy semoto sakhokhelwa saphela kaWesBank Finance. Kwakhokhwa uR143 621.78 kusetshenziswa imali yophiko lwamaphoyisa ezobunhloli. 