USotswebhu we-EFF ePhalamende uMnuz Floyd Shivambu, uthe awusoze wakhula umnotho wakuleli uma kusasetshenziswa kakhulu umkhiqizo wamazwe angaphandle. UShivambu uthe bebenze izincomo eziningi bazinika uMboweni ezichaza ukuthi ungasimamiswa kanjani umnotho wakuleli kodwa wazishaya indiva. “Ukuze sikwazi ukukhulisa umnotho wezwe lethu kumele siqinise ekwakheni izimboni zomkhiqizo zalapha hhayi indaba yokusebenzisa imikhiqizo yangaphandle. Ngingasho ngingahlonizi ukuthi ayikho into entsha eshiwo nguMboweni ebuyisa ithemba kubantu bakuleli ngokuthi umnotho ungakhuliswa kanjani,” kusho uShivambu. Umholi we-IFP, inkosi Mangosuthu Buthelezi, ithe lesi sabelo sikhombisa ngokusobala ukuthi iNingizimu Afrika isenkingeni. UMnuz Jordan Lewis weDA, uthe kuyadumaza ukuthi izikweletu zezwe ziyaqhubeka nokunyuka kunokuthi zehle. Uthe asikho isimemezelo esisha esishiwo nguMboweni. Okhulumela i-ANC uMnuz Dakota Legoete, uthe bayasamukela isabelo wengeza ngokuthi banethemba lokuthi sizoletha izinguquko emnothweni wezwe. Uthe baneme ukuthi uhulumeni uzibophezele ekufakeni imali eningi kwingqalasizinda ukuze kufukulwe umnotho. Uthe ukufakwa kwemali kwaSars nakwi-NPA kukhombisa ngokusobala ukuthi uhulumeni uzibophezele ekulweni nenkohlakalo nokukhwabanisa.