UButhelezi ukusho lokhu ngesikhathi kunomcimbi wokwethulwa kwamaloli angu-20 amasha athengwe nguMasipala waseMzinyathi abethulwa eMvoti ngoMgqibelo. Uthe uyazi ukuthi lesi simo asibhekene naye yedwa ngoba ubonile naseNkandla nakwezinye izindawo lapho abenqamula kuzo ukuthi izinkomo zibulawa yindlala ngenxa yokuswela amanzi. “Ngiyazi ukuthi kangingedwa kulokhu kulahlekelwa. Njengoba sonke esingabalimi sithembe imvula, iva lokuhlukunyezwa yisomiso selihlabe lephukela kithi. Ngakolunye uhlangothi isivuno sommbila nezolimo zilahleka ngenxa yesiqhotho. Ngakho ukungenelela okuphuthumayo kuyadingeka. Ngiyakujabulela okwenziwe nguMasipala waseMzinyathi ngokuletha amaloli azosiza kulesi simo esikhungethe abantu bakithi,” kusho uButhelezi. EMvoti, Msinga naseNquThu isomiso sigadle kwezwela kwafa nenqwaba yemfuyo. Sekuke kwaba nemibhikisho umphakathi ubalisa ngokuthi awusazi ukuthi uzokwenzenjani ngoba amanzi awekho. Kwezinye izindawo zaseNquthu kuthiwa kusiza uma kushoniwe njengoba abantu belethelwa amanzi. UButhelezi ucele umphakathi ukuba ungalokothi uyeke imiyalelo kahulumeni yokusetshenziswa kwamanzi ngokucophelela ngoba lesi simo sisekude ukuphela. Uthe okunye okumkhathazayo ukuthi kunophenyo lwenkohlakalo lokusetshenziswa kwemali yesomiso KwaZulu-Natal. UButhelezi uthe lolu phenyo lwenziwe, umbiko wakhona awukaze unekelwe umphakathi kanti ne-IFP esiShayamthetho saKwaZulu-Natal isiwufune kwaze kwashona ilanga ungadedelwa. Imeya yaseMvoti, uMnuz Thami Ngubane, ikhale ngokuthi okuyikhathazayo ngukuthi amaloli amanzi kunenkohlakalo egcwele kuwona njengoba kwebiwa udizili amanzi angafinyeleli kubantu. Ucele ukuba le nto ibhekisiswe wathi lolu daba useluxoxe nanoNdunankulu uMnuz Sihle Zikalala. IMeya yaseMzinyathi, uMfu Petros Ngubane nemenenja esabambile, uMnuz Lethu Mthembu, badalule ukuthi sebefike esiphethweni senkohlakalo yamaloli amanzi njengoba lawa amasha esenobuchwepheshe obuqapha umshayeli ukuthi ukuphi nokuthi uhamba nobani futhi uzofika nini lapho eya khona. Uthe lokhu bakubona kwi-video kumaselula kamasipala aqapha lonke uhambo lomshayeli. UMthembu uthe okunye ngukuthi njengoba bethenge amaloli bakwazile ukonga imali eningi. Ubuye wathi abantu bamathenda abebenza lo msebenzi bebeqola umasipala ngemali yamanzi.