UHULUMENI usebenzise isamba sikaR59 million ekukhokheni imiholo nezinye izindleko zababengomengameli namasekela abo ngonyaka ka-2016/17. UNgqongqoshe ehhovisi likaMengameli uMnuz Jackson Mthembu uveze imininingwane ephalamende ngoLwesithathu kulandela umbuzo obuvela kwilungu lephalamende leDA uMnuz Leon Schreiber. Imali esetshenziselwe ukunakekela omengameli namasekela abo ifinyelele kuR59 472 109.98 eminyakeni emithathu eyedlule. Owayengumengameli wakuleli uMnuz Kgalema Motlanthe ubahola phambili ngokusebenzisa imali enkulu enguR17 million. Owayengumengameli wakuleli uMnuz Jacob Zuma, owesule esikhundleni ngoFebhruwari nyakenye, usehole R6.5 million selokhe asuka esikhundleni. Owayengumengameli uMnuz Thabo Mbeki uhole uR13.7 million, kanti uMnuz FW de Klerk yena uhole uR5.6 million emholweni nakwezinye izindleko ngesikhathi esifanayo. UBaleka Mbete, owayeyiphini likamengameli ube nezindleko ezifinyelela kuR5.4 million, kanti ezika Nkk Phumzile Mlambo-Ngcuka naye owayeyiphini likamengameli zona zibe wuR6.7 million. Lezi zindleko zihlanganisa nezabalingani kanye nezokuvakasha. Ababengomengameli kanye namaphini abo bathola umholo wabo impilo yabo yonke. Ngaphambilini iDA yayiphose imibuzo eyehlukene ngenani lemali esetshenziswa ukwenza lokhu. Ngo-Agasti, le nhlangano yathi uR82 million wasetshenziswa eminyakeni emihlanu kuholelwa ababengomengameli, amasekela kanye nabashade nabo.