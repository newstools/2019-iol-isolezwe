UMANGAMELI waseNigeria uMnuz Muhammadu Buhari uzovakashela iNingizimu Afrika kuleli sonto, okuzobe kugujwa kulo iminyaka ewu-20 kwasungulwa iBi-National Commision (BNC). Nakuba kube nezigameko zokuhlaselwa kwabokufika kuleli uhulumeni wakuleli nowaseNigeria uzimisele ukuhlangana ukuzoqinisa ubudlelwano obunomlando omude kusukela kwachithwa umbuso wobandlululo kuleli ngo-1994. Ngenyanga edlule kuhambe inqwaba yabokufika kuleli okubalwa kubo nabaseNigeria abalandwe ngezindiza mahhala besabela impilo yabo njengoba bebehlaselwa kwebiwa impahla yabo ezitolo abanye bashiselwa imijondolo yabo eGauteng. UBuhari usahlangane nethimba elabekwa ngumengameli Cyril Ramaphosa ukuyoxolisa eNigeria. Ukuhlangana kweNigeria neNingizimu Afrika kuphunyeleliswe yiBNC esungulwe ngo-1999 ukuqinisekisa ukuthi kunengqalasizinda yokusingatha izingxoxo phakathi kwalawa mazwe ezithinta ezomnnotho, ezombusazwe, ezobuchwepheshe kanye namasiko. Ngokwesitatimende esithunyelwe yihhovisi likamengameli Ramaphosa, uBuhari uzovakashela umengameli ngoLwesine ngo-Okthoba 3. “Ukuvakasha kukamengameli waseNigeria kuleli ngeke kusinikeze ithuba lokuqinisa ubudlelwano bethu kwezombusazwe, umnotho kanye nezamasiko phakathi kwalawa mazwe kodwa kuzosinikeza ithuba lokudingida izimo esibhekene nazo ezwenikazi kanye nezombusazwe emhlabeni,” kusho isitatimende esithunyelwe yihhovisi likamengameli. - African News Agency 