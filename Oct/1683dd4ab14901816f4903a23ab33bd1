UMnuz Mkhize (63) noMnuz Sithole (32), amagama abo angatholakalanga, izidumbu zabo zitholwe zidindilizile ngoMsombuluko kule ndawo. Laba kuthiwa babeye komunye umuzi wakwaMkhize lapho bekunomcimbi khona ngeSonto. Kuthiwa bahambisana sebebuyela ekhaya ngalo iSonto ebusuku. Ngokuthola kweSolezwe kwazwakala kuqhuma isibhamu ngalo iSonto. Laba abazange bafike emakhaya. Umndeni wabe usuyobathungatha, ngoMsombuluko bazithela phezu kwezidumbu zabo. Inkosi yakule ndawo, uMnuz Falethu Zungu, ithe bayathuthumela emphakathini kulandela lesi sigameko. “Sithole ngalesi sigameko ngoMsombuluko enkantolo yenkosi. Izidumbu zikaMkhize noSithole, zitholwe ngawo uMsombuluko. Esikutholile ukuthi bebebuya emcimbini sebeya emakhaya. Bebehambisana ngoba bangomakhelwane. Ngokuzwa kwami, amalungu omphakathi azizwile izibhamu ziqhuma ebusuku kodwa bangazitshela ukuthi kubulawa abantu. Baze batholwa ekuseni bebulewe. Kuyathusa lokhu okwenzekile futhi asiyazi imbangela yokubulawa kwabo. Kumanje izinduna zikhuluma nomphakathi ukuba wehlise amaphaphu futhi ulwazi abalutholayo baluyise emaphoyiseni ngoba iwona aphenyayo ngaleli cala,” kusho inkosi uZungu. Ebuzwa ngezibhamu okuthiwa zigcwele kule ndawo, uphendule wathi ngeke akuvume noma akuphike lokho ngoba udaba lwezibhamu ezisemphakathini ngisho nohulumeni uyalwazi. “Lokhu ngazalwa nje izibhamu zikhona emphakathini ikakhulukazi leyo obekunezimpi khona. Kuthi sekuphele impi, abantu bangazilahla izibhamu, bayazigcina ukuze uma kuphinde kuba nempi bazithathe. Ngisho nohulumeni uyazi ukuthi emphakathini zikhona izibhamu,” kusho inkosi uZungu. Uthe kumkhathazile kakhulu lokhu okwenzeka endaweni yakhe, wathi usazohlangana nomphakathi kuxoxwe. Imizamo yeSolezwe yokuthola umndeni wababulewe ayizange iphumelele njengoba izinombolo zemindeni zingatholakalanga. Umholi weNFP oLundi, uMnuz Sphamandla Ntombela, unxuse ukuba umphakathi ubambisane ukulwa nezigameko ezifuze lezi. Wanxusa nokuba amaphoyisa asebenzisane nomphakathi ukuze kuzoboshwa abasolwa. Okhulumela amaphoyisa KwaZulu-Natal, uCaptain Nqobile Gwala, uthe kuvulwe amacala amabili okubulala, kusaphenywa. “Amaphoyisa aseMahlabathini avule amacala amabili okubulala, kulandela ukutholwa kwezidumbu zabesilisa ababili ona-63 no-32 weminyaka. Batholwe benamanxeba okudutshulwa,” kusho uCaptain Gwala.