Abazali abakhathazekile bathi isikole iNkongolwane Public Primary sesiphenduke isidleke sobugebengu kanti nabafundi bagcina befundela ngaphandle amanye amagumbi engasavuleki ngenxa yokugqekezwa. Kuthiwa sekuze kwasula nobeyibamba likathishomkhulu uMnuz BI Mthethwa ngoba esatshiswa futhi ephoqwa amanye amalungu ukuba ahoxise amacala asuke ewavule emaphoyiseni ngokwebiwa kokudla kwabafundi, amabhodwe nokunye. UMthethwa unqabile ukuphawula wathi ucela nokungalisho igama lakhe ngoba umgomo womnyango awumvumeli. Omunye umzali uMnuz Nqobile Mtshali uthe bakhathele wubugebengu obenziwa amalungu athile esigungu futhi babona noMnyango wezeMfundo namaphoyisa bebayekelela ngoba kade babekhala. “Ngendlela esisenkingeni ngayo kuhlukumezeka ngisho othisha ngoba uma amanye amalungu esigungu ehlangana nabo beya emihlanganweni, bayavinjwa basatshiswe babuzwe nokuthi izingane zisele nobani. Ngikhuluma nawe nje ngoLwesine kuphinde kwagqekezwa kwebiwa ezinye izinto zesikole. Kuthe uma kuyiwa emaphoyiseni aseHlobane, anqaba ukuvula icala athi awatshelwe kuqala ukuthi yini elahlekile,” kukhala uMtshali. UMnuz Nduduzo Mbatha ongomunye wabazali abakhalayo, uthe isimo asisihle neze kulesi sikole kangangokuthi kuke kwazanywa ukuba sihlakazwe isigungu esilawula isikole kodwa sabuya ngenkani. “Okusixakayo wukuthi kukhona ngisho umbiko wophenyo obelwenziwa wuMnyango wezeMfundo othole inkohlakalo ebiyenziwa amanye amalungu esigungu . Yize kunjalo kodwa akukho okwenziwe ngokuba athathelwe izinyathelo. Kunalokho kuthiwe ayaqeqeshwa ngokohlelo lomnyango ukuze akwazi ukuziphatha. Siyazibuza ukuthi umqeqesha kanjani umuntu osuke esehluphe kanjena ngoba kumele bakhishwe nje. Sekukaningi kubanjwa kwabanye izimpahla zesikole ezisuke zebiwe,” kusho uMbatha. Omunye umzali uMnuz Langelihle Ntombela, uthe isikole asinaye ngisho uthishomkhulu ngoba obebambile usulile kwathi ongene emuva kwakhe wagula ngenxa yokuhlukumezeka, usesibhedlela. Isolezwe linawo nombiko womnyango odalula inkohlakalo ethinta amalungu athile esigungu esilawula isikole. UMnuz Muzi Mahlambi, woMnyango wezeMfundo KwaZulu-Natal, uthe basazolubhekisisa udaba ukuze bakwazi ukuthola yonke imininingwane . Amaphoyisa athunyelelwe imibuzo ngokwenzeka kulesi sikole kodwa aveze ukuthi inkinga izinombolo zamacala athunyelelwe zona azihambisani nezigameko okuthiwa ezokugqekeza esikoleni. Usihlalo wesigungu esilawula isikole naye osolwayo kulesi simo uNksz Sbongile Mbokazi uthe akukho azokuphawula ngazo zonke izinsolo ezivezwayo.