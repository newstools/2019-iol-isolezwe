Lokhu kwenzeka kungakapholi maseko kade kuvele imibiko ethi uZuma unikezwe imibuzo ewu-80 efuna izimpendulo mayelana nokulawulwa koMbuso yidlanzana. Igama likaDuduzane livela kaningi njengomunye wabantu ababethinteka ekulawulweni koMbuso yidlanzana ngesikhathi uyise esengumengameli phakathi kuka-2009 no-2018. Ikhomishini ikuqinisekisile ukuthi uDuduzane uzovela phambi kwayo. Okhulumela ikhomishini, uMfundisi Mbuyiselo Stemela, uthe uDuduzane uzoqala ukwethula ubufakazi bakhe ngo-10. “Ikhomishini izolalela ubufakazi bukaDuduzane ngesikhathi ithimba labameli bekhomishini lisaqhubeka nokubheka abanye ofakazi abazovela phambi kwekhomishini emasontweni ambalwa ezayo,” kusho uStemela. Okwamanje akucaci ukuthi uDuduzane uzokhuluma ngani phambi kwekhomishini kodwa owayeyisekela likaNgqongqoshe weziMali, uMnuz Mcebisi Jonas, wathi yena namalungu omndeni wakwaGupta babefuna ukumgwazela ngoR600 million ukuze athathe isikhundla sikaNgqongqoshe weziMali ngaleso sikhathi ngoba babefuna ukusebenzisana naye. Kwakuchithwa uMnuz Nhlanhla Nene.