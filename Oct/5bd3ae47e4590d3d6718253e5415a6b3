Umhlaziyi wezepolitiki ozimele, uMnuz Thabani Khumalo, uthe uNkk Zille owaqoka uMaimane futhi nguye okulindeleke ukuthi amxoshe. “Kuyacaca ukuthi uNkk Zille ukhathazekile ngesimo seDA njengoba uMaimane ebhekene nezinkinga kanti yehlelwa nayisibalo sabantu abayivotelayo. Ukuze uNkk Zille agcine isithunzi sakhe kumele amkhiphe uMaimane njengoba kunguye owamqoka,” kusho uKhumalo. Uthe uMaimane ulishintshe kakhulu iqembu wacishe walifanisa ne-ANC ne-EFF. “UMaimane simbone ehambela abantu abahluphekayo ezindaweni zasemakhaya ngoba ezama ukudweba isithombe sokuthi iDA iqembu lawo wonke umuntu kanti leli qembu lalakhelwe abantu abafundile. Lokho kwenza ukuthi enye ingxenye yabalandeli balo bokuqina, okuyidlanzana labamhlophe, bangathokoza bagcina sebeduba iqembu ngoba bese liphambuka kakhulu ezisekelweni elasungulelwa zona,” kusho uKhumalo.Omunye umhlaziyi wezepolitiki, uMnuz Protas Madlala, uthe ucabanga ukuthi isikhundla esibalulekile lesi esifunwa uNkk Zille esingamenza alungise umonakalo okhona eqenjini. “Ngicabanga ukuthi uNkk Zille ufuna ukubuya azotakula umkhumbi ozikayo ngoba kamuva iDA ibonakala inezinkinga eziningi kanti ilahlekelwe kakhulu ukwesekwa kulolu khetho olwedlule,” kusho uMadlala. Ekhuluma ohlelweni lwezindaba ne-eNCA izolo ekuseni uNkk Zille ukubeke kwacaca ukuthi akubalulekile ukuthi umuntu ngowaluphi uhlanga ukuze ahole iDA. Uthe umholi kumele bamkhethe ngoba kufanele hhayi ngokwebala lakhe. Uqhube wathi inhloso yokubuya kwakhe ukuzokwakha ubumbano eqenjini. “Ngicabanga ukuthi iqembu linezinkinga eziningi okumele zilungiswe yingakho ngibone isidingo sokuthi ngibuye,” kusho uNkk Zille. Ebuzwa ukuthi uzimisele yini ngokusebenzisana noMaimane uthe yena uzosebenzisana nanoma yimuphi umholi okhona. Uthe nguye owaseka uMaimane ukuze akhethwe njengomholi ozongena endaweni yakhe ngesikhathi esezibeka phansi izintambo.