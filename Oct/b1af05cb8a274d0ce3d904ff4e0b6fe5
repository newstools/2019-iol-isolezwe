UMPHAKATHI waku-ward 38 kuMasipala weTheku ufuna kumiswe ukwakhiwa kwenxanxathela yezitolo iMidway Crossing, ekhoneni leRichmond Farm neNewlands West. Umphakathi uqale ukubhikisha kusukela ngoMsombuluko owedlule ngoba ungahambisani nohlelo lokuqashwa kwabantu ababambe iqhaza ekwakhiweni kwale nxanxathela yezitolo ezobiza uR720 million. Ongumholi womphakathi obhikishayo, uMnuz Khetha Ngidi, uthe abeneme ngendlela okuqashwe ngayo. “Umphakathi ukhala ngendlela okuqasheka ngayo engenabo ubulungiswa. Kuqashwana ngobungani nobuhlobo. I-Community Liaison Officer (CLO) ingumngani wekhansela iphinde ibe nguCLO kwenye i-project enkulu eThekwini ebizwa ngeGo Durban,” kuchaza uNgidi. Uthe bafuna ixoshwe iCLO kuqashwe kabusha ekhethwe ngumphakathi ngoba obeyiMeya yeTheku wathembisa umphakathi ukuthi iCLO iyoqashwa ngumphakathi. “Ayizange ilandelwe leyo migudu, ikhansela laziqashela umngani walo ophinde abe yilungu leWard Committee okusho ukuthi lo muntu usehola kabili kumasipala owodwa.” UNgidi ubuye waveza ukuthi kunabantu asebegwaziswa oR2 500 ukuze baqashwe. “Sibe sesithumela ikomiti esizakhele lona njengomphakathi ukuthi lihambise izikhalo zethu eCity Hall ngoba ikhansela alizi emphakathini uma libizwa ukuthi lizoziphendulela.” Esephetha uNgidi uthe uma kungaqashwa iCLO ekhethwe wumphakathi kungakuhle inxanxathela isuswe kule ndawo iyokwakhiwa kwenye i-ward ngoba abantu abakhe eduze kwayo bavalelwe ngaphandle. Liziphendulela ikhansela laku-ward 38, uNkk Nokufika “Fiko” Biyela, livumile ukuthi iCLO yaqashwa yilo ngokulandela imigudu efanele kodwa lakuphikisa ukuthi ibuye yenze omunye umsebenzi. “Ngeke kuhlomule abantu baku-ward 38 kuphela kodwa akhona namanye azohlomula ngale mall. Yingakho amaCLO emabili.” UNkk Biyela uthe abantu abalwa nokwakhiwa kwale nxanxathela ngabafuna ukumsusa njengekhansela ukuze kubekwe bona esikhundleni sakhe. “Abantu abehlise amaphaphu ngoba basazoqashwa ngendlela.” UNkk Biyela ube esenxusa abaqoliwe ukuba babikele yena ukuze kuthathwe izinyathelo zomthetho.