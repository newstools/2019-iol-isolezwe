Umfundi oneminyaka eyisishiyagalombili, wenza uGrade 3 eMalezulu Primary. Kuthiwa isikole sakhe siseduze kwesabanokukhubazeka iDaniel Mzamo Special School. Unina walo mfundi eligodliwe igama lakhe ukuvikela umfundi, uthe sekuphele isonto indodakazi yakhe yadlwengulwa. Uthole ngalesi sigameko ngoLwesithathu olwedlule sekuphele izinsuku eziyisihlanu senzeka. “Isikole okufunda kuso indodakazi yami sakhelene nesabanokukhubazeka. Izindlu zokulala zalaba bafundi abanokukhubazeka zisondele kakhulu nesikole sengane yami,” echaza. Uthe ubelokhu ebona ukuthi kukhona okungahambi kahle enganeni yakhe kodwa ingamtsheli lutho. Ngosuku eyamtshela ngalo ukuthi idlwenguliwe, waya esikoleni yabakhomba abafana ababili abathintekayo. “Ngithole ukuthi babili abafana abathinteka kulesi sigameko, iminyaka yabo elinganiselwa kwengu-16. Omunye ubebambe ingane yami ngesikhathi umsolwa eyidlwengula. Abaphathi besikole babize amaphoyisa, uthishanhloko wathi uzobikela abahloli,” kusho yena. Umzali uthi isigameko senzeka sekuphume isikole. Uthe indodakazi yakhe yakhohlwa yisikhwama ekilasini, yaphindela emuva abangani bayo bayilinda esangweni. Kusolwa ukuthi yilapho umsolwa athole khona ithuba. “Ingane ngiyihambise emtholampilo, yalulekwa nangokomqondo kodwa iyasaba ukubuyela esikoleni. Angazi izobhala kanjani izivivinyo zayo,” kuchaza umzali. Isolezwe lithole ukuthi ngoLwesine olwedlule abazali baqhinqe ngaphandle eDaniel Mzamo, bedinwa yilesi sigameko. Kuthiwa bafuna izindawo zokuhlala zisuswe eduze kwesikole samabanga aphansi ngoba izingane zabo aziphephile. Unina womfundi uthe nayizolo akayanga esikoleni ngoba usasaba. Uthe ubezwe kuthiwa kuzofika izikhulu zezemfundo esikoleni kodwa akayitholanga imininingwane ngoba ubengekho. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe bebengazi ngalesi sigameko. “Sizokhuluma namahhovisi ethu esifunda ukuthi alusukumele lolu daba, kuthathwe izinyathelo ezifanele. Ukudlwengula yicala futhi asizithathi kancane lezi zinsolo. Siyathemba ukuthi sizosizana namaphoyisa kulolu daba,” kusho uMlotshwa. UCaptain Nqobile Gwala okhulumela amaphoyisa KwaZulu-Natal uthe kuvulwe icala lokudlwengulwa kwengane, eliphenywa ePort Shepstone.