Esithangamini nabezindaba eThekwini ngoLwesithathu, uSihlalo wendlu yobuholi KwaZulu-Natal, Inkosi Phathisizwe Chiliza, uthe ngokosiko lwesintu uma umuntu eyisonakali edlwengula kuye kuthiwe “umdlwenguli lona akamukelekile lapha emphakathini.” “Sithathe isinqumo sokuthi isonakali esibulele umuntu wesifazane asikwazi ukusamukela emphakathini. Kufanele wonke umuntu ohlala lapha emakhaya azitshele ukuthi akafanelwe ukuthinteka emanyaleni nasechilweni lokudlwengula abantu besifazane,” kusho uChiliza. Uthe esinye isizathu esidala ukuthi isihlava sande emphakathini wukuphela kwezigcawu ezazenza ukuthi izingane zikhuliswe ngendlela, ingane ingabi yingane kamabani kodwa kube ngeyomphakathi. “Ingane akumele isabe abazali bayo kuphela kodwa kumele isabe ukuthi izowubhekelwa wubani umphakathi uma yenze amanyala. Uma sithi akube yichilo akuthi ngisho ezikoleni noma emidlalweni lapho izinsizwa zihlangene zidlala khona ingoma umdlwenguli azibone eyichilo. Sithi umdlwenguli akabizwe ngomdlwenguli ngisho wumndeni wakhe ukuze azibone ukuthi uyisonakali. Lokho kuyokwenza ukuthi ashintshe ngisho indlela aziphethe ngayo uma kwenzeka ephuma ejele emuva kokujeziswa eseyohlala kwenye indawo.” Uthe bafuna ziqine futhi izigwebo zabantu abadlwengulayo nababulalayo. “Inkinga esiyibukayo wukuthi umuntu uboshwa namhlanje, afike ejele bese kuthiwa useyasonta aze abe ngumfundisi kanti isiboshwa yisiboshwa, asishintshi.” Uthe abantu ababulele noma abadlwengule umuntu wesifazane akumele banikwe ushwele. “Into ebalulekile wukubuyisa ubuntu kubantu bazi ukuthi akekho umuntu onelungelo lokuhlukumeza omunye egameni lothando,” kusho uChiliza. Uthe bazimisele ngokuthi basebenzisane nezikhulu zamaphoyisa bengamakhosi ukuze kuqedwe ukuhlukunyezwa kwabantu besifazane nezingane. Okhulumela uMnyango wezokuHlumelelisa izimilo, uMnuz Singabakho Nxumalo, uthe bebengakawutholi umbiko weNdlu yobuholi boMdabu. “Okwamanje kusasebenza umthetho omdala othi uma umuntu esedonse isigwebo sakhe angabuyele emphakathini kuze kuba umthetho uyashintsha,” kusho uNxumalo. UChiliza uthe kabahambisani nokuhlaselwa kwabokufika. “Abenza lo mkhuba kumele babikwe ukuze babhekane nengalo yomthetho,” kusho uChiliza. Uthe kabanankinga nokuba khona kwabokufika inqobo uma benamaphepha abagunyazayo asemthethweni. Uphinde waveza ukuthi sebesungule ithimba elizosebenza udaba oluthinta umhlaba weNgonyama Trust. UChiliza uthe bayasamukela isinyathelo sikaMengameli Cyril Ramaphosa sokubiza ingqungquthela ezodingida udaba lomhlaba ezoba kule nyanga.