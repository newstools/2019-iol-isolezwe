UMnuz Velaphi Ndlovu onguyise kaMnuz Mfanafuthi Ndlovu, uthe ubesesontweni ngesikhathi ethola umbiko wokuthi sekudutshulwe indodana yakhe nomngani wayo abatholwe bebulewe benamanxeba okudutshulwa bashonela endaweni yesehlakalo. “Angazi lutho ngokwenzekile futhi angikaze ngizwe ukuthi indodana yami kukhona abantu ebingezwani nabo. Ngisola ukuthi kungenzeka kube idubuleke ngephutha mhlawumbe bekufunwa umngani,” kusho uNdlovu. Uthe utshelwe ukuthi indodana yakhe beyizenzela imisebenzi yasekhaya ngesikhathi kufika umngani wayo oyibizile wacela ukuthi imphelezele. Uthe ukubulawa kwendodana yakhe kuwuphathe kabuhlungu umndeni njengoba beyimsiza kakhulu emsebenzini wokwakha izindlu. “Nakuba ebeke waboshwa kodwa bekungesiyo into etheni ngoba wayeboshelwe ingxabano eyayiphakathi kwakhe nodadewethu kodwa futhi ngeke kube yileyo nto eholele ekubulaweni kwakhe” kuqhuba uyise kamufi. Kuthiwa kulesi sigameko kubulawe ababili abatholakale beshonile kwathi oyedwa wesifazane waphuthunyiswa esibhedlela elimele. Okhulumele amaphoyisa KwaZulu-Natal uLieutenant Colone Zwane uthe kuvulwe amacala amabili okubulala nelilodwa lokuzama ukubulala esiteshini samaphoyisa eLadysmith. “Umgilwa oyedwa olimele uphuthunyiswe esibhedlela sendawo kanti akukaboshwa muntu,” kusho uZwane.