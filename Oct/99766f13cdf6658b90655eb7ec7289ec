SEKUVELE negama likangqongqoshe wamaPhoyisa kuleli uMnuz Bheki Cele kwikhomishini ephenya ngokulawulwa koMbuso yidlanzana eqhubekayo eParktown eGoli. Igama likaCele livezwe ngowayeyisikhulu sophiko lwezobunhloli kuleli uColonel Dhanajaya Naidoo ngesikhathi ethula ubufakazi kwikhomishini ngoMsombuluko. Ekhuluma kwikhamera uNaidoo uveze ukuthi uCele wasebenzisa ngokungemthetho imali yezobunhloli. Owayeyisikhulu esiphezulu sezobunhloli uMnuz Richard Mdluli watshela uGeneral Solly Lazarus (owayeyisikhulu sezimali) ukuthi, uzosuswa ekuphatheni i-akhawunti yesikhungo. Ngo-2008, uLazarus owayeyingxenye yokudliwa kwezimali, watshela uCele ukuthi akakumise ukususwa kwakhe. UNaidoo uveze ukuthi uLazarus waba nenqwaba yemihlangano noCele kepha wagxila kowodwa ababanayo emzini kasomabhizinisi waseThekwini uMnuz Panganathan "Timmy" Marimuthu. Uthe, uLazarus wayedinga imali yomhlangano wamnika u-R40 000. UNaidoo uthe, le mali wayecabanga ukuthi ngekaCele kanti futhi wayengenaso isizathu sokucabanga ngenye indlela. "Ayikho imali eyabuyiselwa kumina. Ngokucabanga kwami, yanikwa uCele," kusho yena. Ebuzwa yiJaji Raymond Zondo ukuthi kungani ecabanga ukuthi imali kwakungeyenkokhelo ngoba wayengekho ngesikhathi kuxoxwa uNaidoo uphendule wathi, wazicabangela ukuthi imali kwakungeyokugwazela. UNaidoo uqhube waveza ukuthi abasebenzi bophiko lwezobunhloli akubona kuphela abazuza ekuluthweni kwe-akhawunti yophiko, kodwa imali yahamba yaze yafinyelela ekufezweni kwezidingo zezintatheli ezakhokhelwa ukuthi zingazibhali izindaba ezithinta uphiko ezinye zalungiselwa izimoto zazo. Ngokusho kukaNaidoo, osehlale ngaphansi kohlelo lokuvikelwa umbuso iminyaka engu-11 edlule ngemuva kokushaya ikhwelo ngenkohlakalo kwezobunhloli i-akhawunti okukhulunywa ngayo yayibekelwe ukulekelela ukusebenza kwezinhlelo zobunhloli kodwa yasetshenziselwa impilo ewubukhazikhazi yezisebenzi. UNaidoo ovume ukuthi wazuza kule nkohlakalo, uthe wayazi izikhawu ezintathu lapho izintatheli zakhokhelwa khona ukufihla izindaba. Isikhathi sokuqala, kwakhokhelwa intatheli u-R20 000 eyahlangana noMdluli eyayinemininingwane eyayingadicilela phansi igama lophiko. UNaidoo uthe, wayekhona ngesikhathi uLazarus etshela omunye umsebenzi ukuthi kufanele kukhokhelwe enye intatheli imali. Yize uNaidoo engayidalulanga intatheli kepha uveze kancane ukuthinteka kukaNksz Ranjeni Munusamy, oyintatheli yeTiso Black Star. UMunusamy wabekwa ekhefini ngenyanga edlule ngemuva kokuvela kwegama lakhe kubufakazi bukamseshi woKlebe uMnuz Kobus Roelefse, nabo obuthinta imali yophiko. 