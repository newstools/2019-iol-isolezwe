Okhulumela amaphoyisa KwaZulu-Natal, uLt Colonel Thulani Zwane, uthe ithimba lamaphoyisa ebelididiyele izinhlobo ezehlukene zezimpiko kubalwa uphiko lwezinja nethimba lezidakamizwa nezibhamu KwaZulu-Natal zilandele umkhondo emuva kocwaningo lwezobunhloli ngezidakamizwa eDundee. Amaphoyisa afike eLindelani, eDundee, athola izidakamziwa, abopha abasolwa ababili abatholakale nezijumbane eziyisikhombisa ze-heroin. Kutholwe nama-straws abengakasetshenziswa, izinto zokusika ama-straws, nama-straws ayisikhombisa abenempuphu i-heroin, izitsha ebezinezinsalela zempuphu ye-heroin, amaphilisi angu-79 e-mandrax nokunye. Izidakamizwa ezitholakele zingadayiswa uR90 000. Abasolwa bavele eNkantolo yeMantshi eDundee izolo. Amaphoyisa aphinde, adlulele erenki yamatekisi eDundee emuva kokulunywa indlebe ngokudayiswa kwezidakamizwa. Afike erenki asesha umuntu abeyalelwe yena. Athole i-rock cocaine engu-28 engabiza uR1 400. Umsolwa uboshiwe wabekwa icala lokutholwa nezidakamizwa. Aqhubekile ngokusesha ingxenye yedolobha lapho avundulule insangu engadayiswa uR4 000. Khonamanjalo, amaphoyisa asoPhongolo asebenze ngempumelelo ngesikhathi evundulula izidakamizwa eSimdlangentsha. Kuboshwe abasolwa abathathuÂ abatholakale nama-straws angu-161 e-heroin.