Idlanzana labasebenzi belivale amasango edepho ese-Springfield ngemigqomo kadoti bevimbe izimoto eziphumayo nezingenayo kuze kube umasipala uyaphendula kulokhu abakufunayo njengoba bethi bafuna izikhala ezivulekayo ophikweni oluqoqa imfucuza iDSW engaphansi kukamasipala zinikwe bona. Bathi owayeyimeya yeTheku uNkk Zandile Gumede wabathembisa ukuthi uma kukhona izikhala ezivelayo yibona abayoqashwa kuqala. UMnuz Thulani Msibi ongomunye walaba basebenzi uthe selokhu baqala ukusebenza ngo-2014 kulolu hlelo abaqashwa uma kunezikhala ezivulekayo futhi le nto iyabakhathaza ngoba incane kakhulu imali abayiholayo ngaphansi kuka-EPWP. “Kuvuleke izikhala zomsebenzi ezingu-128 kulo nyaka. Sifake izicelo kodwa kunokuba siqashwe kuthathwe abanye abantu abebesenezinyanga eziyisithupha kuphela beqalile ukusebenza satshelwa ukuthi izikhala zethu sezivaliwe. Lokhu kusiphatha kabuhlungu ngoba nathi siyafuna ukusebenza ngokugcwele kwamasipala,” kusho uMsibi. Uthe abakwaziyo okuyisivumelwano nomasipala ukuthi uma kumele kuqashwe abantu ngokugcwele kufanele u-60% wabantu abaqashwayo ngaphansi kophiko olubhekelele ukuqoqwa kwemfucuza kube abasebenzi abangaphansi kohlelo lwe- EPWP kodwa umasipala ubukeka uwephula umgomo njengoba uvala izikhala ngabantu okungesibona abasebenza ngaphansi kwalolu hlelo. Omunye umsebenzi uNksz Mbali Ntuli uthe bafuna ukufakwa ezikhaleni ezingu-300 ezivuleke ngaphansi kuka-DSW eMlaza. “Esikufunayo ukuthi umasipala uthathe kithina kulezi zikhala ezivulekile ungenzi njengoba wenzile ngesikhathi uvala ezingu-128 ezivuleke kulo nyaka. Imeya ebiphethe phambilini yasibizela emhlanganweni yasitshela ukuthi sogcina siqashwe sonke, manje kuyasimangaza ukuthi uma kuvuleka izikhala kuqashwe abanye abantu,”kusho uNksz Ntuli. Abanye abasebenzi bebevale idepho ese-Outer West bekhala ngesimo esifanayo. Okunye abakhala ngakho ukungahlinzekwa ngemifaniswano ngoba abanawo usugugile. Esitatimendeni esithunyelelwe abezindaba uMasipala weTheku uveze ukuthi umasipala wenza konke okusemandleni ukulungisa isimo. Ukuqoqwa kwemfucuza nokushanelwa kwemigwaqo kuphazamisekile ngenxa yalesi siteleka esingekho emthethweni. Abahlali bayanxuswa ukuthi bagcine imfucuza ngaphakathi emakhaya kuze kube isimo siba ngcono,” kusho isitatimende.