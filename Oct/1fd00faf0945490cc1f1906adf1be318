Lo mkhuba othisha bayaqhubeka nawo nakuba induku yavalwa ezikoleni. Kuthiwa abazali babopha umnyango uma sekushaywe izingane zabo. Amanye amacala umnyango ofakwe enkantolo ngawo awothisha abasho izinto ezehlisa isithunzi kwabanye othisha. UNkk Ntokozo Maphumulo, wophiko lwezomthetho emnyangweni, utshele ikomiti lezimali esiShayamthetho eMgungundlovu, i-Standing Committe on Public Accounts (Scopa) kuleli sonto ukuthi kwelinye icala umnyango kwakuthiwa awukhokhe uR8 million ngokudlwengulwa kwengane esikoleni, umnyango wagcina ukhokhe uR500 000. USihlalo weScopa uNkk Maggie Govender ukhale kakhulu ngemali ebekelwe amacala emnyangweni. Kwenzeka lokhu nje ubhuquza ekhaya umfundi okuthiwa useyesaba ukuya esikoleni ngoba ethi washaywa uthisha ngempama esikoleni. Lo mfundi oneminyaka ewu-12 ofunda eKhalipha Special School, KwaMashu sekuphele izinyanga ezine ehleli ekhaya umndeni wakhe ulinde ukuthi uthishanhloko abize umhlangano wabazali bakhe nothisha okusolwa ukuthi wamshaya. Uyise walo mfundi okhubazekile ongakwazi ukukhuluma kahle njengoba ene-down syndrome, ongeke adalulwe, uthe ingane yakhe yabuya esikoleni ivuvukele esihlathini yathi ishaywe nguthisha esikoleni. “Akakwazi ukuphimisa kahle amagama uma ekhuluma kodwa walisho igama lomuntu omshayile. Ngaya esikoleni ngakusasa ngiyobika ngalesi sigameko, uthishanhloko wathi ake ngilinde ngingaqali ngidlulele emaphoyiseni nakwezinye izinhlaka usazobiza uthisha othintekayo akhulume naye ezwe uhlangothi lwakhe bese esibiza sizokhuluma sonke. Ngalalela lokho kwaphela isonto kwaze kwaphela inyanga wabuye washo okufanayo.” Uthe ngokubona kuhamba isikhathi ubuyele esikoleni eyobuza ukuthi kuqhubekani ngoba ingane ayifuni ukuya esikoleni ithi iyesaba kanti naye uthishanhloko uthule. Uqhube wathi uthishanhloko wathi uthisha waphika ukuthi kukhona into efuze le eyenzekile esikoleni. “Wenza ubuqola obuyisimanga ngoba azi ukuthi wasivala ukuthi siye emaphoyiseni nasemtholampilo futhi azi ukuthi akekho umuntu ozosifakazela ukuthi ingane yashaywa. Okubuhlungu ukuthi uma sengithi ngicela ifomu elifunwa esinye isikole lapho ngizoyishintshela khona indodakazi yami, nakulokho uyenqaba. Angazi ukuthi ingane yami ufuna ibhuquze ekhaya kuze kube nini. Mina bengingeke ngithule ingane yentombazane ishayiwe futhi ingasafuni ukuya esikole. Lokho kungitshela ukuthi kukhulu okwenzekile inkinga ukuthi ingane ayikwazi ukukhuluma kahle,” kusho lo baba. UMnuz Muzi Mahlambi, okhulumela uMnyango wezeMfundo KwaZulu-Natal, uthe ukushaywa kwezingane esikoleni akuvumelekile futhi bonke othisha bayakwazi lokho. “Sizothumela umhloli wesiyingi esithintekayo kulesi sikole ayophenya lolu daba. Umzali naye angaya kumhloli ayombikela ngalo,” kusho uMahlambi.