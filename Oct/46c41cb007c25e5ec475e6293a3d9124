UBOSHWE esetitinywe wumphakathi owesilisa waseChesterville, eThekwini, okuthiwa ugwaze wabulala uyise omdala (72) okhubazekile abelele naye ekamelweni ngeSonto ebusuku. Lo wesilisa oneminyaka ewu-28 kuthiwa ulanyulelwe ngamaphoyisa umphakathi wakule le ndawo uthi uyaqeda ngaye. Kuthiwa kuzwakale ubuguquguqu ngaphakathi ekamelweni ebelilele uMnuz Mandlenkosi Ngcobo (72) oshonile. UNgcobo kuthiwa wakhubazeka emuva kokuphathwa yisifo sohlangothi eminyakeni eyedlule, uhlangothi olulodwa lwakhe belungasebenzi, engasakwazi ukukhuluma kahle nokusukuma, ehamba ngesihlalo esinamasondo. Elinye ilungu lomndeni ebelikhona endlini ngesikhathi kwenzeka lesi sigameko, elingathandanga ukudalulwa, lithi kalazi ukuthi umsolwa ubengenelwe yini kodwa uqale ngokuwasha ebusuku ekubeni kade elele imini yonke engenzi lutho. “Ungumuntu ovele avukwe wulaka ikakhulukazi ebusuku, angazi noma lokho kudalwa ngukuthi udla izidakamizwa abheme nensangu yini. Ngosuku lwesigameko sike sabanga ama-pegs engibuza ukuthi akuphi. “Wangigxavuna kabuhlungu ethi ngimenza isilima uma ngithi angiwazi ukuthi akuphi. "Ngathi ngiya ekhishini ngiyokha amanzi ngahlangana naye edinwe egqishazela ngibona ukuthi uyimpi, ngabaleka ngangena ekamelweni engilala kulo ngazikhiyela ngaphakathi,” kusho yena. Emuva kwesikhathi uthi umsolwa unqamule intambo kagesi kwaba mnyama endlini. Uthe phakathi nobusuku uzwe umsolwa ekhuluma ethi: “Namhlanje wusuku lwakho lokugcina.” Uthi wezwa umufi kungathi uyakhala, kungathi uncisheka umoya ekameleni abelala kulo nomsolwa. Emuva kwalokho wezwa kunomsindo nobugunqugunqu. “Ngiphume ekamelweni nginyonyoba ngithi ngiya ngaphandle ngathola ukuthi izicabha zombili zikhiyiwe, okhiye abekho, ekamelweni abakulo kuvalwe ngaphakathi. “Ngabuyela ngaphakathi ekamelweni ngafonela amanye amalungu omndeni esihlala nawo ahlala emijondolo engaphandle, bazama ukuvula lutho. "Ngiphume ngefastela ngabaleka, ngahlaba umkhosi. “Amalungu omphakathi aphihlize amafastela ekamelo abebekulo angena ngaphakathi kwakhanyiswa ngamafoni. “Umsolwa ubengaphakathi ehlome ngommese kodwa umphakathi umbambile wambopha. Umufi ubegwazwe amanxeba ayisishiyagalombili, amathumbu esephumele ngaphandle,” kusho yena . Uthe umsolwa uzalwa ngumfowabo omncane kamufi, abazali bakhe sebashona. Ubehlala emzini wakubo okhona eChesterville ngaphambi kokuthi azohlala nabo ngo-Ephreli. “Kwakhona la abekade ehlala khona wahamba ebulele amafasitela kamakhelwane obemupha ukudla efuna amvulele ngenkani phakathi nobusuku. "Kwathina asiphephile uma engaphuma, kusho ukuthi uzosibulala sonke uma ekwazi ukubulala uyise,” kusho leli lungu lo mndeni. UBrigadier Jay Naicker, okhulumela amaphoyisa KwaZulu-Natal, uthe kuvulwe icala lokubulala eliphenywa ngamaphoyisa aseCato Manor. Uthe ikhehla elineminyaka ewu-72 litholakale embhedeni walo lishonile linamanxeba okugwazwa. “Kuboshwe owesilisa (28) okulindeleke ukuthi avele enkantolo ngaleli cala maduze,” kusho uNaicker.