Lo msolwa kuthiwa uboshwe ngoLwesibili ngesikhathi amaphoyisa elandela umkhondo ngomsolwa obefunwa athole ukuthi ulaliswe esibhedlela eLadysmith enamanxeba okudutshulwa. Okhulumela amaphoyisa KwaZulu-Natal uLt Colonel Thulani Zwane uthe lo msolwa uboshwe esesibhedlela kanti usagcinwe khona uqashwe ngamaphoyisa. Kuvele ukuthi icala lokubulala nelokuzama ukubulala liyiswe eNkantolo yeMantshi eZakheni izolo, lo msolwa engekho, icala lahlehliselwa * -Okthoba 10 ukuze afake isicelo sebheyili. UZwane uthe ngoSepthemba 7 nonyaka ngabo 12.30, amadoda amabili ayehleli emotweni yawo eZakheni ngesikhathi ehlaselwa ngabasolwa abathathu. Kulesi sehlo kwadubuleka uMnuz Khumbulani Mazibuko (34) walimala kanti omunye ayenaye waphuma engenamyocu. Ngesikhathi kudutshulwa omunye wabasolwa washayiswa yimoto yabagilwa, isibhamu sakhe esikhulu sasala kwi-bonnet yemoto. Abasolwa babaleka ngemoto ababehamba ngayo. Umgilwa owalimala waphuthunyiswa esibhedlela eyolashwa amanxeba okudutshulwa kodwa washona. Kwavulwa icala lokubulala nelokuzama ukubulala esiteshini samaphoyisa eZakheni, leli cala ladluliselwa ophikweni oluphenya amacala ahleliwe esifundazweni.