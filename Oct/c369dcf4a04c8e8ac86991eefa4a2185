UMHOLI we-EFF uMnuz Julius Malema usegcine eyiphebezile imizamo kalowo owayengumholi weDA, uNkk Helen Zille yokuba nengxoxo eqoshiwe naye. UZille kuleli sonto umeme uMalema kwipodcast yakhe ebizwa ngeTea With Helen lapho asingatha khona izingxoxo nabaholi abaqavile emphakathini kudingidwa ezombusazwe nekusasa leNingizimu Afrika. Ngesikhathi emema uMalema uZille enkundleni yokuxhumana uTwitter, wabhala wathi uMalema angakhetha usuku nesikhathi abangabonana ngaso ngoba yena unesikhathi sonke. “Ngizokwenzela itiye. Sengilindele impendulo yakho,” kuloba yena. UMalema uqale wawuziba lo mbhalo kodwa ngoLwesibili ugcine ephendulile wabuza uHelen ukuthi udukile yini.