UNOBHALA-Jikelele we-ANC uMnuz Ace Magashule uthembise ukuvikela umengameli wakuleli uMnuz Cyril Ramaphosa kulabo abazama ukumdicilela phansi ngenkathi ekhuluma emhlanganweni we-ANC Youth League eHammanskraal, ePitoli, ngempelasonto. UMagashule ubize ukuhlaselwa kukaRamaphosa njengomzamo wokudicilela phansi igama lenhlangano. Uphinde wanxusa amalungu e-ANCYL ukuba avikele uRamaphosa kulabo abamhlaselayo. UMagashule uthe kujwayelekile ukuthi omengameli balenhlangano bahlaselwe yilabo abafuna ukulimaza isithunzi se-ANC. “Bazofuna ukuhlasela uRamaphosa. “Indima yami nawe ukuthi sivikele umengameli we-ANC, ngoba uma kuhlaselwa yena, inhloso ukuthi kuqedwe ngenhlangano,” kusho uMagashule. URamaphosa usemanzini abilayo kulezi zinsuku njengoba uphenyo olwenziwa uMvikeli woMphakathi uBusisiwe Mkhwebane lwaveza ukuthi waphula umthethosisekelo waphinde waqamba amanga ePhalamende ngomnikelo ka-R500 000 okuthiwa wawunikezwa yinkampani i-African Global Operations, ukuba axhase umkhankaso wesikhundla sikamongameli we-ANC ngonyaka odlule. URamaphosa uwuphikisile lombiko njengoba ewufake enkantolo ezimele ngenhloso yokuba ubuyekezwe yiyo. Kuphinde kwaputshuka izitatimende zasebhange kwabezindaba ebeziveza ukuthi abanikele emkhankasweni kaRamaphosa baxhase ngemali elinganiselwa ku-R1 billion, okushiye abaningi bekhexile. UMagashule uthe i-ANC kumele igxile ekuqiniseni ubumbano ngaphakathi kwinhlangano ukuze izoba nethuba lokunyusa amavoti iphinde ibuyise isithunzi sayo. “Ubumbano akusiyo into yokudlala. Uma singabumbani, asikhohlwe ngeTshwane. Sihleli phezulu ngesihlalo esisodwa eGauteng. UMagashule uthe oNgqongqoshe abaphikisana nenqubomgomo ye-ANC badukisa abantu baseNingizimu Africa mayelana nezikhundla kwi-ANC. UMagashule uveze ukuthi uzoqhubeka nokukhuluma esidlangalaleni uma abasebenzi balenhlangano bephikisana nenqubomgomo ye-ANC.