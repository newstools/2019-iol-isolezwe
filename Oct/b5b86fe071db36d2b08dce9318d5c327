Lezi zindaba zivezwe nguNobhala we-ANC KwaZulu-Natal, uMnuz Mdumiseni Ntuli, othe uNobhala jikelele we-ANC, uMnuz Ace Magashule, ubacele ukuthi benze ucwaningo lwawo wonke amagatsha kuze kuphele * -Okthoba. Uthe ukucwaningwa kwamagatsha kubalulekile ngoba kugwema izinkinga eziba khona uma sekuzothunyelwa abantu abazovota ezingqungqutheleni zokukhetha ubuholi. Ebuzwa ukuthi ngabe bazojeziswa yini abaholi akade behlangana baphakamise abaholi ababafunayo ezifundeni ezehlukene bese begxeka abanye, uNtuli uthe uphelile lo mkhuba selokhu usihlalo awukhuza. “Simatasa nomsebenzi wokuhambela zonke izifunda lapho sixoxa khona namaqabane. Siyawacela ukuthi abumbane ngoba uma sibumbene abantu bayajabula. Sifuna kuthi kufika isikhathi sokukhetha abaholi amaqabane abe ehlangene ngoba uma ehlangene ayakwazi ukukhetha abaholi abakhaliphile, abahambisana nemigomo ye-ANC yokuthuthukisa impilo yabantu baseNingizimu Afrika. Sifuna ukubumba wonke amaqabane ezifundeni ezehlukene.” UNtuli uveze ukuthi uma i-ANC inesiphithiphithi abantu bayadikibala bangaphumi bayovota ngoba bayayithanda futhi abafuni ukuvotela amanye amaqembu. “Sinethemba lokuthi ngo-2021 isibalo sabantu abavotela i-ANC sizonyuka ngoba amaqabane azobe eyimbumba. Ngokhetho olwedlule abanye abantu abazange bavote ngoba kwakunezinto abanganeme ngazo kodwa kulolu luka-2021 wonke umuntu uzophuma ayovotela i-ANC ngoba sisebenza ngokuzikhandla ukuhlanganisa amaqabane. Uma kukhona izingqinamba ezivelayo zizoshesha zixazululwe uma sibumbene.” kusho uNtuli. 