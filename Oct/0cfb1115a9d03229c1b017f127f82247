AMAPHOYISA aKwaZulu-Natal (SAPS) aqinisekise ukuthi kuboshwe owesilisa (37) obanjwe ne-heroin elinganiselwa ku-R4 million emzini oseBallito, eNyakatho yeTheku, ngeSonto. Uhlelo lokukhuculula obeluholwa oKlebe, iNarcotics Enforcement Bureau (Saneb) ngokubambisana nophiko lwezobunhloli kwiSAPS, amaphoyisa eDurban Metro Drug Task Team kanye namaphoyisa eSAPS Shongweni K9 luvundulule lezi zidakamizwa ngoLwesihlanu, kusho uKapteni Simphiwe Mhlongo. “Ukuboshwa kwalezi zigilamkhuba kulandela ukuthishwa kwamaHawks mayelana nezidakamizwa ezisuka phesheya kwezilwandle kodwa kusolakala ukuthi zigcinwe kwesinye isithabathaba somuzi esingahlali muntu eZimbali. Umsolwa ubeqashe komunye umuzi okule ndawo kodwa esebenzisa lomuzi njengendawo yokugcina izidakamizwa,” kuchaza uMhlongo. Ngokusebenzisa ulwazi abalunikeziwe, leli qembu libone umsolwa engena kulomuzi njengoba abekade ehlome ngamaphepha okusesha lendawo. Leli qembu likwazile ukunqanda umsolwa okuthiwa ubezama ukulwa. Ngenkathi kwenziwa usesho, kuvundululwe u-16kg weheroin, imali nezinye izidakamizwa nemishini elinganiselwa ku-R4 million. “Leli qembu liqhubekele kweminye imizi yomsolwa eseMhlanga naseMount Edgecombe, okutholwe ngayo eseboshiwe. Akukho okusolisayo okutholakale kulemizi. Umsolwa uzovela enkantolo yemantshi eMhlali namuhla njengoba ebhekene namacala okushushumbisa nokutholakala nezidakamizwa,” kuchaza uMhlongo. 