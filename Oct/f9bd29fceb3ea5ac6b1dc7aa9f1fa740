SEKUQUBUKE umbango emndenini ngokungcwatshwa kowesifazane waseKuils River owadutshulwa wabulawa namadodakazi akhe amabili beqothwa ngumyeni wakhe ngaphambi kokuthi azibulale naye. Kubikwa ukuthi umndeni womyeni, uMnuz Sithembiso Ntombela (36, uyenqaba ukuvumela umndeni kaNkk Pumla Mvinjelwa-Ntombela (33) ukuthi uthathe izidumbu zabo. Izihlobo ezidiniwe zikaPumla, zithi azifuni ukuthi udadewabo angcwatshwe nombulali wakhe. UPumla namadodakazi akhe uNhlanhla noBajabulile, batholwa bedutshuliwe babulawa ekhaya labo eliseBardale Village ngeledlule, nomyeni wakhe uSimthembile okuthiwa washiya incwadi yokuzibulala ngaphambi kokuthi azinqokloze ngesibhamu. Udadewabo, uNksz Nondumiso Mvinjelwa, uthi ngemUva kwalezi zindaba ezithusayo, imindeni yomibili yavumelana ngokuthi kulindwe uyise kamkhwenyana uMnuz Mncedisi Ntombela (73) ukuthi alibangise eKapa esuka e-Eastern Cape ukuze kulungiselelwe umngcwabo. FUNDA:Â Uqothe umndeni maqede wazibulala Bathuka boma uma bethola ukuthi umndeni kaSimthembile wabe usuhambe ngaphandle kwabo ukuyohlola izidumbu eTygerberg Mortuary. "UPumla ubenesibongo esifana nesabo ngakho bakwazi ukunikezwa izidumbu ngaphandle kwethu, kepha kwangenelela abaphathi, imindeni yomibili yacelwa ukuba ihambe. Babe sebesitshela ukuthi umndeni wabo ose-Eastern Cape ubayalele ukuthi bangabe besakhulumisana nathi njengoba kuzolandelwa usiko lokuthi abafi bangcwatshwe ekhaya likayise wabo," kusho uNondumiso ekhuluma nephephandaba elingizakwabo weSolezwe iDaily Voice. UNondumiso uthe, sebeyile ukuyobonana nabammeli kanti futhi bazimisele ngokulwa nomndeni kaSimthembile enkantolo ukuqinisekisa ukuthi uPumla namadodakazi akhe bangcwatshwa ekhaya likanina. "Encwadini yokuzibulala, uyalele uPumla ukuthi athathe uR100 000 womgcwabo wakhe awunike unina bese angezi emngcwabeni wakhe. Yingakho sicabanga ukuthi ubehlele ukuzibulala yedwa," kusho yena. Umndeni kaSimthembile uthintwa wenqabile ukuphawula ngalolu daba. 