Abadlali abashonile nguBonginkosi Mce Cebekhulu obefunda ePhakathwayo High no-Amahle Zulu obefunda eQinisani High. Abanye abadlali abathole imihuzukwana bona kubikwa ukuthi balulamela emakhaya. Umqeqeshi wabadlali, uLoyd Dube, uthe bebeya kodlala kwenye indawo KwaMaphumulo ngesikhathi iveni abebehamba ngayo ibachitha emgwaqweni “Abadlali ababili bashonele endaweni yesehlakalo, kwathi abanye abane balimala kanzima baphuthunyiswa esibhedlela. Abanye abadlali bathole imihuzukwana baya emakhaya,” kusho uDube. Uthe into emphatha kabi kakhulu wukuthi sekunomzali omsongelayo emuva kokulimala kwendodana yakhe. “Kukhona owesifazane nendodana yakhe ehlala eThekwini abangisabisayo bathi bengizisaphi izingane kuze kuvele ingozi. Bathi ngilibambe lingashoni,” kusho uDube. Uthe akazange awabikele amaphoyisa ngokusatshiswa ngoba usafuna ukuyoxoxa nabo labo abamsongelayo. Uthe abanye abazali ikakhulukazi babafana abashonile bayasiqonda isimo futhi babambisene naye. “Uyise womunye wabafana abashonile wangithinta emuva kwengozi wathi uzwa kuthiwa sehlelwe yingozi wangiduduza,” kusho uDube. “Simuncu isimo emuva kwengozi ngenxa yokuthi kushone abanye abadlali, abanye balimala kanzima,” kusho uDube. Uthe yena ubeqoqa abafana ebadlalisa ibhola ngoba efuna ukuthi babe nekusasa eliqhakazile. Ikhansela lendawo, uNkk Betty Luthuli, lithe lithenteke kakhulu ngokwenzeka kwengozi edlule nemiphefumulo. “Yebo ikhona into enjalo eyenzekile lapho abadlali ababili abancane beshonile engozini yemoto, abanye balimala kabi. Abalimele kakhulu kubikwa ukuthi basesimeni esibucayi esibhedlela,” kusho uNkk Luthuli. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aphenya icala lokubulala ngokungenhloso.