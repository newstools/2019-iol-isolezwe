UNaidoo obeqhubeka nobufakazi bakhe kwiKhomishini ephenya ngokulawulwa koMbuso yidlanzana. Uthe owayephethe imali kulo mbutho, uGeneral Solly Lazarus, wenza kwaba khona izikhala zomsebenzi ezilinganiselwa ku-250. Uthe owayeyisikhulu kulolu phiko uMnuz Richard Mdluli, wayenamalungu ayisikhombisa ayesebenza njengezimpimpi. UNaidoo uthe bonke ababesebenza babengenawo amava okwenza umsebenzi. Izimpimpi kuthiwa zazibekwe ezikhundleni ezehlukene kubalwa ababengoColonel, Warrant Officer, Sergeant, kukhona noKaputeni imbala. Kuthiwa babegixabezwa ngemiholo esukela kuR50 000 noR100 000. ULazarus kuthiwa naye waqasha ilungu lomndeni wakhe elaliyiphoyisa phambilini. UNaidoo uthe wayebheke indaba yezimpimpi elungisa imiholo. Uthe wayenza lokho nje kodwa engazi ukuthi yimuphi umsebenzi abawenzayo. U-R5 million kuvele ukuthi wasetshenziswa phakathi kukaMashi 2010 no-Okthoba 2011. UNaidoo wabe esefakwa ngaphansi kohlelo lokuvikela ofakazi kulandela ukuphumela obala ngokudliwa budlabha kwemali okwakuqhubeka. “Isikhathi esiningi babengezi emsebenzini kodwa babehlala emakhaya noma enxanxatheleni yezitolo.” Abanye babeqashwe ukuba basebenze ophikweni lwamakhompyutha agcina konke okuphathelene nezobunhloli kodwa bengazi lutho ngomsebenzi wabo. Uthe kwaze kwaphoqa ukuba bayoqeqeshwa ngoR20 000. “Ngangibekelwe ukuhlela i-internet cafe eyayibiza uR75 000. Sihlalo, angiboni nokuthi babenolwazi lokusebenzisa ikhompyutha. Bayiswa kofundiswa izinto ezilula ngokusebenzisa ubucwepheshe. Ngicabanga ukuthi ukuze basebenze ngobugebengu obuthinta ezobuchwepheshe kwakumele babe nolwazi kulowo mkhakha,” kusho uNaidoo. Khonamanjalo uNgqongqoshe wamaPhoyisa, uMnuz Bheki Cele, uziphendulele ezinsolweni zokuthi wagwazelwa ngoR40 000. Okhulumela uCele, uNksz Lirandzu Themba, ephendula kulezo zinsolo uthe abukho ubufakazi obuhlanganisa ungqongqoshe nazo. Khonamanjalo inhlangano yabahleli bezindaba, iSouth African National Editors’ Forum (Sanef), ihlabe ikhwelo lokuthi kumele kuvezwe amagama ezintatheli ezafumbathiswa imali wuphiko lwezobunhloli. Lokhu kulandela ukuvela kwelinye igama lentatheli okuthiwa yahlomula kwezobunhloli njengoba uNaidoo eqhubeka nokufakaza kule khomishini. 