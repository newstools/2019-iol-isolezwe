Omunye wabashonile uPaki Dlamini (19) obefunda uGrade 12 eMavela High eJozini. Kubikwa ukuthi ushaywe umphezulu ngoMgqibelo egcekeni lakubo. Uninalume, uMnuz Dumisani Dlamini, uthe umshana wakhe ubephuma esitolo ngesikhathi kwenzeka isigameko. “Bebebathathu ngesikhathi kungena umphezulu sebesesangweni bebuya esitolo. Omunye abehamba naye uwile wavuka wayobika ekhaya ngosekwenzekile. Simphuthumile umfana kodwa waphelela khona lapho,” kuchaza uDlamini. UDlamini uthe izulu belingemandla ekudumeni futhi belikhemezela kuphela. Uthe umsindo omkhulu wokuduma wenzeke ngesikhathi izulu selishaya uPaki labuye ladlula sengathi akwenzekanga lutho. UDlamini ubalise ngokuthi bebenethemba lokuthi umufi uzoya esikhungweni semfundo ephakeme ngonyaka ozayo. Uthishanhloko waseMavela High, uMnuz Thembeka Ndlovu, uthe kunzima okubehlele. Uveze ukuthi umfundi ubebhala iMaths ngoLwesihlanu bekulindeleke ukuthi abhale elinye namuhla. “Sithumele iphini lami nabanye othisha bayovela emndenini ngosuku lwesigameko. Ukufa akujwayeleki, kumuncu esikoleni njengoba kuthinteka nomfundi wethu ka-matric obhala izivivinyo kulezi zinsuku,” kusho uNdlovu. Omunye umfundi oshone kwesinye isigameko nguMxolisi Mthembu (14) obefunda uGrade 6 eBiva Combined khona eJozini. Umfundi kuthiwa ushaywe umphezulu ngoLwesihlanu ehleli nonina endlini. UNkk Ruth Myeni, onguninakhulu kamufi, uthe baphithene amakhanda njengoba umshophi ubafice kungekho ngisho idokwe endlini. “Kulesi sigodi sethu bekuhlasele kakhulu umoya. Belingadumi kangako, besingazi ukuthi selingenza umonakalo. Kuthe eseshaywe izulu uMxolisi sazama ukumyisa kumuntu olaphayo ngoba singabantu besintu. Sifike kuyena kwatholakala ukuthi vele useshonile,” kuchaza uNkk Myeni. Omunye wabakhahlamezekile ngumculi kamaskandi uKhuzani umuzi wakubo oseNkandla opheshukelwe wuphahla. Okhulumela uMnyango wezokuBusa ngokuBambisana neziNdaba zoMdabu, uMnuz Lennox Mabaso, uthe bazwile ngezigameko zomphezulu eMkhanyakude. Uthe isibalo abasasiqinisekisile ngesabantu abane okubalwa abashaywe umphezulu ngoLwesihlanu edolobheni eMkhuze. UNgqongqoshe woMnyango, uMnuz Sipho Hlomuka, uthe sekuthunyelwe ithimba lezinhlekelele ezindaweni ezithintekile okubalwa nesifunda iKing Cetshwayo noMzinyathi. Uthe abantu kumele bahlale beqaphile njengoba sekusehlobo kulindeleke izulu lidume njalo.