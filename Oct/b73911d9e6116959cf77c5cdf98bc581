AVELE eNkantolo yeMantshi eChartsworth namuhla amadoda amathathu asolwa ngokubamba abantu inkunzi ngenkathi engene emahhovisi ommeli eChartsworth ezibiza ngabadinga usizo. UPhilani Guacela (39) waseSavannah Park, Sbusiso Vivian Nzama (32) noMlungisi Brian Skhakhane (32), bobabili okungabaseMarianhill, basolwa ngokungena emahhovisi aseNG Pillay & Associates eSilverglen Drive, ngoMeyi 4. Lawa madoda asolwa ngokusebenzisa izibhamu ngenkathi ethatha iwashi legolide, umgexo wobucwebe, umakhalekhukhwini kanye nemoto iFord Ranger yabagilwa uMnuz Nags Pillay nomsebenzi wakhe uMnuz S. Singh. Abasolwa baboshwa ngemuva kwezinsuku ezimbalwa kwenzeke isigameko, bakhishwa ngebheyili. Bathweswe amacala amabili okubamba inkunzi ngenhloso yokulimaza. Icala elithweswe lawa madoda selidluliselwe eNkantolo yesiFunda eThekwini ngoNovemba 8. Ngesonto eledlule, amaphoyisa abophe amadoda ayisikhombisa abehlome ngezibhamu ebamba abasebenzi inkunzi ebhusha eseClairwood. Kubikwa ukuthi lamadoda azibize ngabathengi ngaphambi kokuba akhiphe izibhamu. Iphephandaba elinguzakwabo weSolezwe, iDaily News libike ukuthi lawa madoda angene eBuxtons Butcher eClairwood ngeminyango emibili ezenza abantu abazothenga. IClairwood Business Watch (CBW) iqinisekise ukuthi izigebengu zakhipha izibhamu, zavala umnyango ngaphambi kokuba ziphuce abasebenzi amaselula. Izigebengu ziphinde zashaqa imali esitolo. ICBW ithe abasebenzi kanye nababehamba nabo baficwa ngaphakathi esitolo batshelwa ukuba balale phansi ukuze bengeke badubuleke. Amaphoyisa aqinisekisa ukuthi amadoda ayisikhombisa aboshwa, ababili baphuthunyiswa esibhedlela lapho begadwe khona amaphoyisa. 