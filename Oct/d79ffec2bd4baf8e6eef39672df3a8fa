I-PSA iphinde yanxusa iPhalamende ukuba lisheshise uphenyo olubheka kabanzi ukuthi u-Advocate Busisiwe Mkhwebane ukulungele yini ukuba sehhovisi. Isikhulu senyunyana uMnuz Ivan Fredericks sikhiphe isitatimende esiveza ukuthi bayayithola imibiko yokuthi kukhona okungahambi kahle ehhovisi loMvikeli futhi nabaholi benyunyana abangaphakathi bahlaliswa lubhojozi.’’ “Siyezwa kuthiwa izindaba zabo azisingathwa ngendlela efanele futhi abasebenzi bebekhuluma ngalolu daba bengesabi. Kuthiwa nezindlela zokuqondiswa ubugwegwe khona azihambi ngendlela efanele,’’ kusho uFredericks. Uthe ukuphuma iqhubu nabaholi abasebenzi kuyimizamo yokubavala imilomo njengoba besuke belwela amalungelo abasebenzi . Uthe bayaphoxeka ukuthi ihhovisi likaMkhwebane lixosha abasebenzi lithi abanawo amagalelo kodwa lifuye iSikhulu esiPhezulu, uMnuz Vussy Mahlangu, owaxoshwa komunye umnyango kahulumeni ngenxa yokungaziphathi kahle Khonamanjalo kuyaqhubeka ukuthungathwa kozovala isikhala sephini lomvikeli womphakathi njengoba amagama asesele ayisishiyagalombili okubhekwa kuwona. Kulindeleke ukuthi kuphothulwe maduze ngoba siyaphela isikhathi salowo obebambe isikhundla, u-Avd Kevin Malunga. - ANA