Bobabili baboshwe bezama ukukhipha imali eyinhlengo abebeyifunile ngaphambi kokuthi bayidedele intombazane enxanxatheleni yezitolo eGateway, eThekwini. Kuthiwa indoda nowesifazane abaneminyaka ewu-26 no-30 nokuthiwa bayathandana kusolwa ukuthi bebezifunela imali ngokuthumba ingane. Ngokusho kwamaphoyisa intombazane yathunjwa ngoLwesithathu ngaphandle kwesikole efunda kuso KwaDukuza. Itholakale ngoLwesihlanu lapho kupakwa khona izimoto eGateway. Itholwe ihlezi nendoda. Owesifazane uboshwe kade esazama ukukhipha inhlengo ewuR9 000 abebekade beyifune ngodli emndenini wentombazane ukuze bayidedele. Umndeni ubafakelile imali wasebenzisana namaphoyisa ukuze babanjwe. Okhulumela amaphoyisa KwaZulu-Natal, uColonel Thembeka Mbele, uthe namhlanje bazovela enkantolo ukuzobhekana necala. “Abasolwa ababili bazovela kusasa (namhlanje) ngecala lokuthumba. Laba ababoshiwe kumanje basakhombana ngokuthi ubani othumbe ingane. Ingane ibuyiselwe emndenini wayo. Uphenyo lwamaphoyisa lusaqhubeka,” kusho uColonel Mbele. Ukuze kutholakale ingane ngokushesha kusebenzisane amaphoyisa aKwaDukuza ophiko lwamacala athinta udlame emindenini, ukuhlukunyezwa kwezingane nathinta ucansi, uphiko lweK9 eMhlali, abezokutakula KwaDukuza, nabaphenyi baKwaDukuza. Bekukhona namaphoyisa aKwaZulu-Natal asebenza ngamacala okuthunjwa kwabantu. Bekukhona nethimba labezimo eziphuthumayo baka-Ipss Medical Rescue nonogada be-Hawks Security. Ekhasini likaFacebook wamaphoyisa kuvele ukuthi amaphoyisa alandele abasolwa abebefune imali. Kusetshenziswe ubucwepheshe ukubalandela. Kuthiwa basuke KwaDukuza, baze bafika eGateway. Umsolwa wesifazane utholwe neselula esetshenziswe ukufuna inhlengo ewuR9 000. Kuthiwa ubesazama ukukhipha imali kwaSpar ngesikhathi eboshwa. Ube eseyalela amaphoyisa emotweni ebipakiwe khona eGateway okuyilapho kutholwe khona intombazane ingenamyocu. Imizamo yokuxhumana nomndeni ayizange iphumelele kwaze kwashaya isikhathi sokushicilela.