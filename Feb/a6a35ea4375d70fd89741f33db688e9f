Umcimbi ohlelwa yinsizwa yaseNkandla, uKhuzani Mpungose, ubophele izinkakha zabaculi abazoshiyelana inkundla emcimbini. Izimeya zomasipala abehlukene seziphumele obala zathi zizosiza abathandi bakamaskandi abasuka ezindaweni ezingaphansi kwabo ngezinto zokuhamba. IMeya yaseDumbe, uMnuz Majuba Mavuso, ithe ifuna ukukucacisa ukuthi imali yebhasi elizosuka eDumbe ayiphumanga kuMasipala. “Ngihlale phansi nomndeni wami ngawutshela ngaleli cebo ngemuva kokubona le ndumezulu yomcimbi, nawo wavumela phezulu ngokuthi kumele silekelele. Ngiwuthanda kakhulu umculo kamaskandi. Uma sinemicimbi emphakathini baningi abebehlala bethi uma sibiza abaculi uKhuzani akangasali ngakho ngibonile ukuthi kungasho lukhulu kubalandeli bakhe lokhu engikwenzayo,” kusho uMavuso. Uthe wonke umuntu oyobe enethikithi oyofika ibhasi lingakagcwali uyogibela ahambe mahhala ngebhasi elizobe likhokhelwe uyena. “Umlando ongeke ulibaleke kalula emculweni kamaskandi, nami ngiyavumelana noKhuzani, lo mcimbi akuwona nje owakhe kuphela kodwa owomuntu wonke, yingakho kunje,” kuchaza yena. NeMeya yaseMsunduzi, uMnuz Themba Njilo, ithe imali eyikhiphile iphuma enhlanganweni iThemba Njilo akuyona eyomkhandlu. Uthe bazokhipha amabhasi amabili. “UKhuzani ngimazi esemncane ngakho uthe eqhamuka nalo mcimbi ngabona ukuthi angifake isandla. Ukuba ngiyakwazi ukufaka abantu abayizinkulungwane kulo mcimbi ngabe lokho ngiyakwenza njengoba kungumlando lokhu ngomculo wethu wesintu,” kuchaza uNjilo. Yize sekuqhamuke izimeya eziningi ezikhombise ukuthakasela umcimbi bekulokhu kubuzwa ukuthi eNkandla, lapho kuzalwa khona lo mculi, bamxhase ngani. Isolezwe libe selixhumana nemenenja yoMkhandlu waseNkandla, uMnuz Langelihle Jili, othe maduzane bazoba nomhlangano noKhuzani. “Sike sayithola incwadi mayelana nomcimbi. Okwamanje ngingasho ukuthi sizoba nomhlangano bese simemezela ukuthi sivumelane ngani,” kuchaza yena.