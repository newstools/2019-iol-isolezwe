UNgqongqoshe wezeziMali, uMnuz Tito Mboweni umemezele ukuthi kunohlelo lokuzama ukwehlisa isabelo ngokuthi bagqugquzele abantu abadala ukuthi basheshe bathathe umhlalaphansi, ikakhulu abaneminyaka engu-55 kuya ku-59. I-SA Gov News ifake i-video kwiTwitter kaNksz Dlodlo, lapho ebechaza kafuphi ngohlelo lokwehlisa isabelo. Uthe imali kumele iye kwezemfundo nakwezempilo njengoba isabelo sezimali sabasebenzi bakahulumeni singesibili ezintweni uhulumeni achitha imali enkulu kuzona. Ngemuva kwesimemezelo sikaMboweni abantu ezinkundleni zokuxhumana bakhuluma ngaso, ikakhulu abasebenza kuhulumeni. Omunye wabo othe wake walubona lolu hlelo oluzokwenziwa, uthe iSars ngeke iyibambe imali yentela ejwayele ukubanjwa uma umuntu esethatha umhlalaphansi. Uthe lokhu kuzokwenza ukuthi asebezothatha umhlalaphansi basheshe bazishiyele. Okunye ngukuthi uma kuhamba umuntu omdala kuzoqashwa umuntu omncane esikhaleni sakhe. Umuntu uthatha umhlalaphansi uma eseneminyaka engu-60 kodwa uvunyelwe ukushesha ayithathe uma eneminyaka engu-55. Uthisha oseneminyaka engu-53, obelinde ngabomvu umhlalaphansi, uthe ubehlaliswe ukuthi iSars itapa imali enkulu uma usheshe wathatha umhlalaphansi. “Kuzosisiza kakhulu ukungathathi imali yethu ngoba kuzokwenza kube lula ukuthi ngishiye ngingalokhu ngilula isikhathi ekubeni amandla okusebenza engasekho.”