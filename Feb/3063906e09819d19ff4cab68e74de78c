Izolo, inkantolo yemantshi eVryheid igwebe uThemba Shabalala (32) udilikajele ngokudlwengula ingane eneminyaka eyisithupha endaweni yaseMangosuthu ePaulpietersburg ngo-Okthoba 2016. Kwavulwa icala emaphoyiseni asePaulpietersburg elabe selidluliselwa ophikweni oluphenya amacala athinta udlame lomndeni, ukuvikelwa kwezingane namacala ocansi eVryheid. Omunye umdlwenguli, uMthokozisi “Pashash” Kunene (43) ugwetshwe udilikajele yinkantolo yemantshi eMgungundlovu ngokudlwengula intombazane eneminyaka engu 12. Le ntombazane yayilibangise ekhaya ibuya esikoleni ngesikhathi ihlangana noKunene owabe eseyiphelezela ngoba babazana. Ngesikhathi besahamba, uKunene wayidumela, wayidonsela phambi kwendlu esele dengwane wabe eseyayidlwengula. Icala lokudlwengula lavulwa esiteshini samaphoyisa iPlessislaer, uKunene wabe eseboshwa ngokushesha. Uphenyo lwenziwa lwadluliselwa ophikweni oluphenya amacala athinta udlame emndenini, ukuvikelwa kwezingane namacala ocansi ukuze aqhubeke nophenyo. Emva kokuvela izikhawu eziningana enkantolo, uKunene ube esegwetshwa udilikajele.