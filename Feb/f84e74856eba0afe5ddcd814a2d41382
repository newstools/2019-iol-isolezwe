Ukwengezwa kwamacala kaMabuyakhulu kuhlaluke izolo eNkantolo yezeziMali eThekwini lapho abevele khona nabanye abasolwa nabo ngokudla imali. Kuthiwa isamba semali eyehliswa ngomlenze ibalelwa kuR28 million futhi kuthiwa bonke abasolwa bawacosha amaqatha ogqokweni. Lo mholi nabanye osomabhizinisi kusolwa ukuthi baphambukisa imali okwakufanele yenze umcimbi iNorth Sea Jazz Festival, kodwa bahlukaniselana imali njengesitokofela bayiqhumuza. Kuthiwa lokhu kwenzeka ngesikhathi uMabuyakhulu enguNgqongqoshe eMnyangweni wezokuThuthukiswa koMnotho nezokuVakasha KwaZulu-Natal. Ngokwamaphepha asenkantolo kuthiwa lo mcimbi awukaze ube khona nhlobo kodwa imali yawo yaphuma. UMshushisi utshele inkantolo ukuthi ucela udaba luhlehle ngenxa yokuthi sekubuye kwachitshiyelwa kabusha incwadi yohlu lwamacala futhi abameli babasolwa kufanele banikwe ithuba elanele lokucubungula baphinde balungiselele amanye amacala amasha. UMshushisi akabange esenaba ngamacala engeziwe kubasolwa kodwa ubelokhu egcizelele ukuthi akhona. Kwenzeka lokhu nje bekusanda kugasela amaphoyisa nophiko olushaqa impahla emizini yabasolwa. Kwafike kwashaqwa impahla okubalwa kuyona nezimoto zakwanokusho. UMabuyakhulu ubebukeka ekhululekile enkantolo ezincokolela nalabo asolwa nabo ecaleni abuye abheke phansi ecofa iselula ngesikhathi icala lingakaqali. Abanye abasolwa bebezixoxela sakubhuqa ngecala bezibiza ngamabhantinti kubuye kuqhume uhleko ingakangeni imantshi. Emuva kokuphuma enkantolo uMabuyakhulu uxoxe umlibe nommeli wakhe * -Adv Jimmy Howse abemi naye ekhoneni bekhulumela phansi. UMnuz Ceaser Walter "Maqhoboza" Mkhize, uMabheleni Ntuli, Mzwandile Basil Ninela, Nonhlanhla Brenda Ninela, UNkk Nothando ‘Mamgo’ Zungu oke wasakazela Igagasi FM, Ntokozo Ndlovu noNjabulo Mbongwe Mkhize badliwe ngamasongo kaSigonyela ngonyaka odlule. Bonke bangaphandle ngebheyili, kulindeleke babuyele enkantolo ngoMashi 4 lapho kuzohlahlwa khona indlela eya phambili ngamacala.  