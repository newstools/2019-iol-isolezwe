Ethintwa yiSolezwe ngemuva kwalezi zindaba u-Abigail ucele ukunikwa isikhathi njengoba eveze ukuthi ubuhlungu abuzwayo ngeke bufaniswe nalutho. “Niyangazi ukuthi angiyena umuntu onqabayo ukuphawula uma kudlule amaqhawe akithi kodwa kulokhu ngiyahluleka ngempela, ngicela ningiphe izinsuku ezimbalwa njengoba ngingakazikholwa lezi zindaba,” kusho u-Abigail ngamafuphi. BenoDorothy bebehlala behamba bobabili emicimbini ehlukene ikakhulu obekuhlonishwa kuyo amaciko noma emingcwabeni yabaculi nabalingisi bakuleli. Okhulumela umndeni uFortune Hute uthe, le ngqalabutho engeyokuzalwa eZimbabwe ishonele emzini wayo oseGoli. “Umama uMasuka ubesehlaselwa wukugula okuhlukene njengoba eke wahlaselwa wumfutho ophezulu wegazi owadala ukuthi ahlaselwe yiStroke izikhathi ezimbalwa,” kusho uFortune. Uthe izolo bebenomhlangano womndeni obekuzocaca kuwona izinto eziningi ezithinta umngcwabo nezinhlelo zesikhumbuzo. UDorothy nomdeni wakhe basuka eZimbabwe ngemuva kokuhlaselwa wukugula eneminyaka engu-19. Kuleli uzakhele igama ngezingoma okukhona kuzo ethi Hamba Nontsokolo nethi Lendaba. Ngeminyaka yama-1950, wagxila emculweni okwagcina ngokuthi azungeze amazwe omhlaba ecula nabaculi abahlukene. Amaciko okukhona kuwo uFlorence Masebe, Proverb nabanye adlulise amazwi enduduzo emdenini. NoNgqogqoshe wamaCiko namaSiko kuzwelonke uMnuz Nathi Mthethwa ukhalisane nomndeni nelakuleli ngokudlula kukaMasuka. Namaqembu ezepolitiki okukhona kuwo i-EFF neCope adlulisele amazwi enduduzo emndenini walesi sihlabani athi akulahlekelwe umndeni kuphela kodwa lonke elakuleli.