UWarrant Officer Sfundo Erasmus Musa wasePort Shepstone ushone nomunye uzakwabo uLt Colonel Carl der Vyver. Kusasa kuzoba nenkonzo yesikhumbuzo ezoba seDurban Christian Centre e-Eco Park eBluff, eThekwini nokulindeleke ukuba ihanjelwe abombutho wamaphoyisa, abomndeni, izihlobo nabangani. Umndeni kaMusa uthintwa izolo, umfowabo uMnuz Mbongeni Musa uthe kusenzima ukuba bengakhuluma ngalolu daba. Ngokwesitatimende samaphoyisa inkonzo yomngcwabo kaMusa izoba ngoMgqibelo, eMavesha Sport Ground, khona ePort Shepstone bese efihlwa emathuneni asekhaya eMurchison. Kulesi sigameko esenzeke ngoLwesihlanu olwedlule, kushone abasolwa abayisikhombisa. Kulimale nephoyisa lesifazane, okubikwe ukuthi liyalulama esibhedlela. Ngokwesitatimende ebesithunyelwe amaphoyisa, ithimba le-South African Police Serviceâ€™s Special Task Force neCrime Intelligence alunywa indlebe ngabathize ngokuthi kuzobanjwa inkunzi imoto yemali ngoLwesihlanu. Kuthiwa ngempela ngabo-7 ebusuku, abasolwa batheleke behlome beyizingovolo, bephethe neziqhumane ngenhloso yokuzobamba imoto yemali, nokuyilapho betholane phezulu ngenhlamvu namaphoyisa.