Lezi ngezinye zezithembiso okulindeleke ukuthi zibe kusomqulu wokukhankasela ukhetho ezizothulwa nguMengameli waleli qembu uMnuz Julius Malema, enkundleni yemidlalo iGiant, eSoshanguve eTshwane, kusasa. Le nkundla kulindeleke ukuthi ibe bomvu amalungu aleli qembu azobe ephume nxa zonke ezolalela iCommander in Chief yethula umqulu wokhetho. Ekhuluma nomphakathi wase-Atteridgeville kuleli sonto, iPhini likaMengameli waleli qembu uMnuz Floyd Shivambu, lithe bahlela ukunyusa imali eholwa abantu abadala isuke kuR1 700 ngenyanga ifinyelele kuR3 400. “Sizonyusa imali yesondlo sabantwana (imali yeqolo) ifinyelele kuR900 ngenyanga uma kungena i-EFF emandleni. Sizoninika nomhlaba wokwakha izitolo kuqedwe nendaba yamathenda,” kusho uShivambu. Leli qembu lithembisa abantu ukuthi bazobuyiselwa umhlaba njengoba ihamba phambili emkhankasweni wokubuyiswa komhlaba ngaphandle kwesinxephezelo. UShivambu uthe abantu abasakwazi ukulinda ngodaba lo mhlaba, wathi kumele bangene emhlabeni ongenamuntu. Uthe kumele bawusebenzise ngendlela abafuna ukuwusebenzisa ngayo ngoba ngeke bahlale bampintshane njengosayidinsi. Okunye okulindeleke ukuthi uMalema akumemezele ngukuthi wonke umfundi kumele afunde mahhala emanyuvesi. Leli qembu lihlale ligqugquzela ukuthi abafundi abagasele ezikhungweni zemfundo bayobhalisa njengoba sekunemfundo yamahhala. I-EFF ayifuni ukuthi kube nemigoqo ebekiwe ekuxhasweni kwabafuna ukufunda njengoba okwamanje umuntu oxhaswayo ngemfundo yamahhala emanyuvesi nasemakolishi abazali bakhe abahola ngaphansi kukaR350 000 ngonyaka umholo ohlanganisiwe. Indaba kagesi, amanzi nezindlu nazo kulindeleke ukuthi zingasali ngaphandle uma uMalema esethula umqulu wokhetho. Okwesibili leli qembu lingenela ukhetho lukazwelonke njengoba ngo-2014 lalala isithathu ngamavoti elawathola ayengaphezulu kwesigidi. I-EFF yawina ngo-6.3%, iDA yalala isibili ngo-22% kwathi i-ANC yadla umhlanganiso ngokuthola * -62%.