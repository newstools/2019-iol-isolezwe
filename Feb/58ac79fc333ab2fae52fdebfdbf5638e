Isolezwe lithole ukuthi ezimbili zazo sezizitholile lezi zincwadi, ezinye kuthiwa zigcwele izinkalo zibalekela ukungazitholi lezi zincwadi. Umthombo weSolezwe emnyangweni, ocele ukungavezwa ngoba ungaxoshwa njengoba isimo sishube kanje, uthe inhlalo ayiyinhle ngoba lezi zikhulu zitshengise ukungahambisani nombono othile wokuthi kukhishwe ithenda ethile. Uthe ngemuva kokungakwenzi lokhu zibe sezinikwa izincwadi zokuthi kumele zichaze ukuthi kungani kungamele zixoshwe. “Uzokhumbula ukuthi kwaxoshwa umphathi wezimali, esinye sezikhulu eziphezulu saxoshwa kuzoba uKhisimusi. Ezikhaleni eziphezulu abantu babambile, abekho abaqashwe ngokugcwele,” kusho umthombo. Uthe lezi zikhulu zimiswa nje ekubeni kunomyalelo owakhishwa yi-ANC wokuthi kumiswe ukukhishwa kwamathenda kuze kudlule ukhetho ngoMeyi. “Kukhona abafuna ukushiya beqashe abantu abathile, yingakho izinto zinje. Abantu basebenza ngokwesaba manje, bayajeqeza ngoba abazi bazomiswa noma baxoshwe nini,” kuqhuba umthombo. UMengameli weNatu, uMnuz Allen Thompson, uthe kumele kugxilwe ezintweni ezibalulekile njengokuthi kuqashwe onogada, kunikwe izikole imali ezinguSection 21, kuqashwe abahlanza izikole nomabhalane kodwa emnyangweni kukhona abamatasa nezindaba zamathenda. Uthe bafuna uNdunankulu angenelele ngoba ziningi izikhulu ezihlale zimiswa kulo mnyango. “Uzinzo alukho, akukwazi ukuthi kungamiswa izikhulu ezingaka. Abantu bamiselwa izinto ezithinta amathenda nokuthi ubani ozothola muphi umsebenzi nayiphi imali,” kusho uThompson. Uthe bazofuna umhlangano noNgqongqoshe walo mnyango uMnuz Mthandeni Dlungwane mayelana nokumiswa umlibe kwezikhulu. UNobhala weSadtu eKZN, uNksz Nomarashiya Caluza, uthe sekuzodingeka ukuthi umnyango uziphenye ngokuthi ngabe bukhona yini ubuqiniso ekumisweni kwabantu. “Kumele umnyango uziphenye ukuthi ngabe akhona kwawona yini la macala abantu abamiselwa wona emnyangweni,” kusho uNksz Caluza. UMnuz Kwazi Mthethwa, okhulumela uDlungwane, uthe ubuholi obukhona buyaziwa ngokuphatha ngendlela evulelekile nengenayo inkohlakalo. Uthe izinto ezithinta umsebenzi womnyango yizinto abajwayele ukungazikhulumi esidlangalaleni ngoba kusuke kuyizinto zangaphakathi. “Namanje lolu daba silwenza ngokwezinhlelo zangaphakathi njengoba sihlale senza ezintweni ezithinta abasebenzi bethu,” kusho uMthethwa.