Izolo ekuseni abahlali bakuleli hostela bazithele phezu kwesidumbu esingaziwa. Kunezinsolo eziqinile zokuthi lo wesilisa ubulewe kwenye indawo, isidumbu sakhe sabe sesizolahlwa ehostela. Isolezwe lihambele kule ndawo izolo, abakhulume nalo bacela ukungadalulwa bathe nabo bashaqekile ukuvuka kunomuntu obulewe ekubeni kungazange kuzwakale lutho. “Ziba khona izigameko lapho kubulawa khona abantu kuleli hostela kodwa sike sizwe kuqhuma isibhamu noma kukhona abakhalayo okusho ukuthi kunesigameko esenzekayo, kulokhu sivuke kudindilize umzimba kodwa kungabonakali igazi lapho kwenzeke khona isigameko nokuthi ubulewe kephi,” kusho ohlala kuleli hostela. Omunye okhulume neSolezwe naye ocele ukuba angadalulwa uthe kubaphatha kabi ukuthi kwenziwe ujombigazi ihostela. “Kubi ukuthi abantu babulawe kwenye indawo bese belethwa lapha. Lokhu kuveza ihostela lethu njengendawo eyisihogo, sihlala lapha thina, asithandi indawo yethu ivele kabi emaphepheni njalo nje,” kusho yena. Kwenzeka lesi sigameko nje emasontweni amabili adlule, kwadutshulwa omunye wesilisa ehostela laKwaMashu owayedayisa amakhekhe. Lokhu kwenzeka emini, wadutshulwa abesilisa abangaziwa. Bamdubula noma eselele phansi. Bekungakaboshwa muntu ngokudutshulwa kwakhe. Okhulumela amaphoyisa KwaZulu-Natal uColonel Thembeka Mbele ukuqinisekisile ukuthi kuvulwe icala lokubulala. “Amaphoyisa aKwaMashu aphenya icala lokubulala kulandela ukutholakala kwesidumbu sowesilisa. Imbangela yokubulawa kwakhe ayaziwa, kuyaphenywa,” kusho uCol. Mbele. Khonamanjalo, bekufundwa esikoleni eLangalibalele Primary, oHlange, eNanda, izolo kulandela ukukhonjwa ngesibhamu komunye wothisha ebanjwa inkunzi. Othisha bebesabise ngokuthi ngeke bafundise kungakaqinisekiswa ezokuphepha.