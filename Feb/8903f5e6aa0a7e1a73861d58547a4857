Amaqembu aphikisayo athi alindele ukuthi izinhlelo zokulwa nenkohlakalo kube yizona eziseqhulwini enkulumweni kaRamaphosa. Amaqembu aphikisayo awazange ananaze athi afuna izikhulu ezithinteka ezinsolwini zenkohlakalo kwiKhomishini kaZondo ukuba ziboshwe ziphinde zixoshwe nakwiKhabhinethi. I-DA, NFP, Cope ne-ACDP baphinde baxwayisa ngomnotho ozikayo bathi uRamaphosa kumele aqhamuke nesu lokuhlenga umnotho wezwe. URamaphosa kulindeleke ukuthi aphinde amemezele nosuku lokhetho. I-IEC ngeledlule imemezele ukuthi usuku lokhetho luzomenyezelwa kule nyanga. Umholi we-ACDP uMfundisi Kenneth Meshoe uthe uRamaphosa ungaphansi kwengcindezi yokulwa nenkohlakalo. Inhloko oPhikweni lwezepolitiki eWits, uMnuz Dirk Kotze, ithe uRamaphosa kuzomele aphinde aveze izinhlelo zakhe zokuvuselela amabhizinisi kahulumeni angenzi kahle.