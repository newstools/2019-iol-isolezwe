IKHOMISHINI kaJaji Mokgoro ephenya ngokuthi kufanele yini iphini likamqondisi wezokuShushiswa koMphakathi, u-Adv Nomgcobo Jiba noMqondisi wezokuShushiswa u-Adv Lawrence Mwrebi baphathe lezi zikhundla, ithole ukuthi u-Adv Jiba osamisiwe, wayesebenzisa amandla akhe ukushushisa labo abebonakala bengazwani nowayenguMengameli wezwe uMnuz Jacob Zuma. Lokhu kutshelwe le khomishini yiphini lomqondisi kazwelonke wezokuShushiswa koMphakathi, uMnuz Willie Hofmeyr, ngenkathi evele phambi kwale khomishini. “Wayeseqale ukudlala imidlalo yepolitiki ngamacala,” kusho uHofmeyr efakaza ngoLwesine. Le khomishini iphenya nokuthi uMrwebi naye osamisiwe emsebenzini ngenxa yalolu phenyo lokuthi ngabe waqashwa ngokufanele yini kulo msebenzi? UHofmeyr wenze isibonelo ngamacala athinta o-Adv Anwa Dramat, Shadrack Sibiya, Robert McBride, Pravin Gordhan no-Advocate Glynnis Breytenbach. Uthe lawa macala babekwa wona kwenzelwa nje umphakathi kodwa ayephinde ahoxiswe. “Uma usuqala ukwenzelela emacaleni ngoba ufuna ukujabulisa osopolotiki, lokho kudala inkinga kwinhlangano yezokuShushisa koMphakathi,” kuchaza uHofmeyr. Uthe kuyinto enzima ukusebenza nabantu abahlale bebhekele ukukhipha imininingwane kule nhlangano ngamacala abhekene nabathile, okanye abafisa ukwenzela phansi le nhlangano. Nakuba kunjalo, uHofmeyr ubancomile o-Adv Jiba no-Adv Mrwebi ngokuthi kuthiwe balekelela ekuboshweni kuka-Advocate Gerrie Nel ngo-2008. Uthe lokhu kuzwakala ngokuthi kwakwenzelwa ukubambezela ukushushiswa kowayenguKhomishana kazwelonke wamaphoyisa, uMnuz Jackie Selebi. Ngokuka Hofmeyr, usola ukuthi u-Adv Jiba wayenegqubu noNel ngoba wayeshushise umyeni wakhe, u-Adv Booker Nhantsi owaboshelwa ukuntshontsha imali esikhwameni somuntu owayemmele ngo-2005.