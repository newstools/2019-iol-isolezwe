Lona wesilisa osindile kuthiwa uthole imihuzukwana okukholakala ukuthi idalwe ukuwa esuka esitezi sokuqala phezulu ewela phansi kuleli fulethi eliseduze neNkantolo eNkulu yaseThekwini ngaseMtateni. Abathathu abashonile kuthiwa bashonele endaweni yesigameko, kwathi labo abalimele baphuthunyiswa esibhedlela isimo sabo sisibi. Amaphoyisa athi asola ingxabano njengembangela eholele kulesi sehlakalo. Isolezwe lithole ukuthi omunye wabantu abayisishiyagalolunye, abebekhona endlini uyiphoyisa loMkhandlu weTheku. Kodwa okwamanje akucaci ukuthi umsolwa ngubani kuleli cala. Ngesikhathi ithimba leSolezwe lifika kule ndawo emini, abantu bebemi izixongololo kugcwele namaphoyisa, indawo yesehlakalo isihenqwe ngentambo. Okhulumela amaphoyisa oMkhandlu weTheku, uSenior Superintendent Parbhoo Sewpersad uthe amaphoyisa omkhandlu abikelwe ngalesi sigameko, kwathiwa kunokuqhuma kwezibhamu efulethini elisemgwaqweni uYusuf Dadoo. “Uma amaphoyisa efika kuleli fulethi athole ukuthi bekunabantu abayisishiyagalolunye endlini, abathathu bashonile, abahlanu balimele, oyedwa usindile,” kusho uSewpersad. FUNDA: Kufe abathathu kuxabana abangani eflethini eThekwini Uthe okwamanje imbangela yalokhu kudubula ibingakaziwa kodwa bakholwa ukuthi ingxabano eholele kulesi sehlakalo. “Amalungu omphakathi abekwenye indlu asitshele ukuthi kube nengxabano kule ndlu okwenzeke kuyo isigameko, abe esezwa ukuqhuma kwesibhamu,” kusho uSewpersad. Ukuqinisekisile ukuthi omunye wabantu abebephakathi kule ndlu uyiphoyisa lomkhandlu weTheku. “Omunye wabantu abebekhona endlini bekuyiphoyisa ebelingekho emsebenzini,” kusho uSewpersad. Uthe okwamanje ngeke baze bakuqinisekise ukuthi ngubani umsolwa kuleli cala. Kodwa amalungu omphakathi akhulume neSolezwe nacele ukuthi angadalulwa athe, ezwe kuthiwa umuntu odubule abantu uyiphoyisa. “Engathi leli phoyisa lixabane nowesifazane labe selidubula abantu abebesendlini, nalo labe seliyazidubula,” kusho ilungu lo mphakathi. Lithe ukhona owesilisa osindile kulesi sehlakalo. “Sizwe kuthiwa isibhamu okusolakala ukuthi isona esisetshenziswe kulesi sehlakalo sitholakale emagcekeni aseNkantolo eNkulu yaseThekwini lapho kupakwa khona izimoto, silahlwe khona,” kuqhuba leli lungu lo mphakathi. Elinye ilungu lo mphakathi nalo elicele ukuthi lingadalulwa lithe, lizwe kuthiwa omunye wesilisa olimele, udubuleke emqaleni. “Uma sizwa kuthiwa bekuphuzwa lapha endlini kwabe sekuyaxatshanwa nokuholele ekutheni kugcine sekuqhuma isibhamu,” kusho leli lungu lomphakathi. Umakhelwane uthe leli phoyisa belithanda ukuvakashelwa endlini yalo liphuzise abantu utshwala. “Kodwa belinenhliziyo encane uma selidakiwe,” kusho umakhelwane. Khonamanjalo, kubikwa ukuthi oyedwa wabadutshuliwe kugcine kumenele ngoNgoLwesibili. Udaba oluphelele ephephandabeni lakho ngoLwesithathu.