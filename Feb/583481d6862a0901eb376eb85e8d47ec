URamaphosa umemezele izinto eziningi uhulumeni ahlose ukuzenza kwezemfundo njengokuthi uhlelo lwama-tablet luqale ezikoleni ezisemakhaya nasemalokishini, kuguqulwe izikole eziningi zibe ngezamakhono kanjalo nokuqinisekisa ukuthi kunezindlu zangasese kuzona zonke izikole. UMengameli weNatu, uMnuz Allen Thompson, uthe noma bekwamukela konke okushiwo nguMengameli ngesikhathi ethula inkulumo ebibhekiswe esizweni ngeledlule kodwa okunye kwakho ngeke kwenzeke. Uthe kumele kuqeqeshwe othisha ngezobuchwepheshe njengoba kuzomele bafundise abafundi abaphethe ama-tablet. Uqhube wathi kunezikole ezingenawo ugesi namanzi, izindlu zangasese, unogada futhi kazibiyiwe. “Uma uletha ubuchwepheshe obunje udinga zonke lezi zinto. Izikole azinikiwe nemali ngumnyango, ezinye azinazo nezincwadi zokufunda. Angiyiphathi eyonogada abakhokhelwa ngumnyango yiphupho ezikoleni eziningi okusho ukuthi uma sebufakiwe lobu buchwepheshe buzokwebiwa. Ezinye zezikole azinazo izindlu ama-strongroom okugcina impahla ebalulekile, kwezinye izicabha nama-buglar guards akukho,” kusho uThompson. Uthe kungathatha isikhathi ukuthi lezi zinto zilungiswe kuzona zonke izikole. “Sifuna ungqongqoshe wezemfundo kuzwelomke abuyise uhlelo lokuthi othisha bathole ama-laptop. Lolu hlelo kwaxoxwa ngalo lwaze lwaya nasePhalamende lwagcina lungafinyelelanga ndawo.” Uthe izinto eziningi uMengameli abekhuluma ngazo zizogcina ezikoleni ezazingama-Model C ezinezinsiza. Okhulumela iSadtu, uNksz Nomusa Cembi, uthe bafuna othisha baqeqeshwe ngezinto ezithinta ubuchwepheshe. Uthe bayakwamukela okushiwo nguRamaphsoa wathi kumele kusheshiswe indaba yezindlu zangasese. “Indaba yezindlu zangasese yinto okumele isheshiswe ngoba kunabafundi abafayo ngoba bephonseka kwingqalasizinda engekho esimeni. Abaqeqeshwe othisha ukuze bakwazi ukubhekana nezinto ezithinta ubuchwepheshe.” Uthe badumele ukuthi akukho okushiwo ngendaba yekhomishini eyajutshwa ngowayengumengameli wezwe uMnuz Jacob Zuma eyayizobhekana namaholo abasebenzi bakahulumeni iqale ngawothisha. “Akushiwo lutho ngale khomishini okunalokho kukhulunywa indaba yokuthi kuzodilizwa. Siyajabula ngenkulumo kaMengameli kodwa ezinye zezinto kusekude ukuthi zenzeke.” URamaphosa umemezele nokuthi kuzoqalwa nezifundo zamakhono nezintsha okubalwa iTechnical Mathematics neTechnical Sciences, Maritime Sciences, Aviation Studies, Mining Sciences neQuaponics.