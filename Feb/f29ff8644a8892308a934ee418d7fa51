UMasutha uthe bazise abaseBosasa ukuthi izinkontileka zabo zokupheka emajele aseNingizimu Afrika ziyaphela emuva kwezinsuku eziwu-30. Uthe yinkampani eyodwa esebenzisana neBosasa ebizwa ngeSondolo IT ezoqhubeka nokuqapha ezinkantolo zaseNingizimu Afrika. Uphinde waveza ukuthi emajele awu-239 kahulumeni kunamakhishi awu-226 okuphekelwa kuwo iziboshwa ziwu-162 000. Uthe amakhishi awu-31 asetshenziswa yizinkampani ezizimele, iBosasa isebenzisa awu-26 lapho iphekela khona iziboshwa eziwu-46 434. Iziboshwa ngeke zilambe uma sekuphele inkontileka yeBosasa ngoba uMnyango kaMasutha usuqalile ukuza nezinhlelo ezizobhekela lesi isimo. * USihlalo webhodi lakwa-Eskom, uMnuz Jabu Mabuza, utshele iKhomishini yeJaji uZondo ephenya ngokulawulwa koMbuso yidlanzana ukuthi i-Eskom yayilawulwa ngabantu abangaphandle futhi abangazi lutho ngokusebenza kwayo. UMabuza uthe kusukela ngo-2015 izinqumo ezazithathwa e-Eskom zazishiwo ngabantu abangaphandle. “Babebhala okufanele kwenzeke bese bethumelela amalungu ebhodi ayephasisa lezi zinqumo,” kusho uMabuza. Uthe kunama-email atholwa kwi-server yowayeyisikhulu esibambile, uMnuz Matshela Koko, akhombisa ukuthi wayewathunyelelwa nguMnuz Salim Essa owasebenzisana nomndeni wakwaGupta ukuze kuphasiswe inkontileka yamalahle eyadla uR1.6 billion. * Khonamanjalo owayengumshushisi womphakathi, u-Adv Nomgcobo Jiba, uveze ukuthi akusilo iqiniso ukuthi owayephethe oKlebe KwaZulu-Natal wayeshushiselwa ukuthi ayeke ukuphenya amacala osopolitiki abakhohlakele.