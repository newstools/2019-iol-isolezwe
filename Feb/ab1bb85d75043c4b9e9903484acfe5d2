ZIBAKHALELE abafundi abahlanu abaneminyaka ephakathi kuka-15 no-16 ngokubulawa kowesilisa eLimpompo ngempelasonto. UMnuz Thoriso Themane ushonele esibhedlela ngemuva kokutholwa eshaywe kanzima ngabafundi abahlanu ngoMgqibelo eFlora Park. I-video yokuhlaselwa kukaThemane igcwale ezinkundleni zokuxhumana kuleli sonto. NgoMsombuluko kusabalale enye i-video yomfundi waseCapricorn High oneminyaka ewu-15 ongomunye wabasolwa ‘evuma’ ukuthi waba nesandla ekubulaweni kwalo mlisa. Kule video, owesilisa ongaziwa ubonakala ebuza umfana ethi, “Mfana ujabule ngokubulala omunye umuntu?  Ibhungu libe seliphendula lithi: “angithi ngiyazi ukuthi akekho othinta ubaba.” Ekhuluma nephephandaba lansuku zonke iSowetan, ubaba womfana ovela kwi-video, owayeyiphoyisa, uthe usevumile ukuthi ube nesandla ekubulaweni kukaThemane. Amaphoyisa aseLimpompo esitatimendeni athe kukhona abanye abasazoboshwa. “Uphenyo luveze ukuthi umufi ushaywe iqulu labantu endaweni. Kukhona abanye abasazoboshwa. Isizathu sokubulawa kwakhe asikacaci okwamanje kodwa amaphoyisa asaphenya, siyasola kodwa ukuthi isigameko kungenzeka ukuthi sihlobene namaqembu ezigebengu,” kuveza isitatimende samaphoyisa. Abasolwa kulindeleke ukuthi bavele enkantolo maduze. Ezinkundleni zokuxhumana bebevutha bhe intukuthelo abantu ngalesi sehlo.