Uma kungenjalo kuba yizithandani, nakhona imvamisa kusuke kuwumbono wowesifazane. Kodwa muva nje abesilisa abaningi abangobaba okubalwa ngisho nosaziwayo babonakala bemandla kulesi sitayela. Lokhu bakwenza kube sezingeni lemfashini yesimanje ehehayo nokwenza abantu abaningi bathatheke yilesi sitayela ngisho nasezinkundleni zokuxhumana. Ungoti wezemfashini eThekwini, uThula Zaca, we-Image Collizion, eMusgrave, naye ungomunye ovamise ukubonakala efaniselene nendodana yakhe uSiphesihle (5). UZaca uthi lokhu wakuqala indodana yakhe iseneminyaka emithathu nokuyinto ebenza basondelane kakhulu. Ngokusho kukaZaca, noma lena kuyindlela yokucija indodana yakhe ngokubaluleka kwemfashini nokuzithanda, kodwa inhloso yakhe enkulu ukuyifundisa inhlonipho nokuyinto ezokhula inikeze isithunzi kubantu. “Imfashini isebenza ngezindlela eziningi, ukufaniselana nengane akusibulali isitayela osigqokile. Kodwa kubalulekile ukuthi yehluke imisiko yenu. Akusho lutho ukufana kwemibala nosayizi, kodwa eyengane ayingayenzi ibukeke indala kuneminyaka yayo. “Uma uzithenge esitolo izimpahla, phinda uzihambise kumthungi azenze zibe usayizi ofanele ngoba isikhathi esiningi usayizi omkhulu owenza ibukeke kabi ingane uma igqokile. “Amasudi yiwona ayinkinga kakhulu kodwa ukumesha akusoze kwaphuma esitayeleni futhi akusehlisi isithunzi somuntu,” kusho uZaca. Ephetha uthe uma uzomesha nengane ungayibukeli phansi, khetha nayo imisiko enizoyigqoka. Lokhu uthi ungakwenza ngokuqale uyibeke eceleni osuyikhethe wena njengo mzali, bese nayo uyikhethisa kuyona ukuze ibone ukuthi nombono wayo ubalulekile. Ngaphandle kukaZaca nomdansi wakuleli uLindo Sithole usezakhele udumo nendodana yakhe uValdo ahlala ebonakala nayo ezinkundleni zokuxhumana nakwithelevishini begqoke imisiko efanayo. USithole lokhu uthi ukwenza ngothando analo ngendodana yakhe, futhi bayithenga bobabili le misiko yabo.