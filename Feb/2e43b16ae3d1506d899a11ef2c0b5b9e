 BATHETHISWE kuhle kwezingane zingena nodaka endlini kade kusuliwe, usomabhizinisi waseThekwini uMnuz Mabheleni Ntuli nommeli uMnuz T Mpanza, abehluleke ukugcina isikhathi senkantolo. UMabheleni ungomunye wosomabhizinisi abasolwa ecaleni elilodwa noMnuz Mike Mabuyakhulu oyiPhini likaSihlalo we-ANC KwaZulu-Natal. Basolwa ngokubhubhudla uR28 Million okwakufanele wenze umcimbi iNorth Sea Jazz Festival okuthiwa yagcina ingenziwanga kodwa imali yakhokhwa. UMabheleni obevele eNkantolo yezeziMali eThekwini ngoLwesihlanu, uzithintele izinqandu emantshini ngesikhathi ehluwa yisikhathi. Abanye abasolwa kushaye ihora lesishiyagalolunye ekuseni sebefike kudala enkantolo kodwa uMabheleni engabonwa nangalukhalo nommeli wakhe. Ngesikhathi bebizwa bengena ebhokisini abasolwa, umshushisi ubikile ukuthi abamboni uMabheleni, wanxusa ukuthi kukhishwe incwadi egunyaza ukuthi aboshwe. Imantshi ivumile ukuthi iyayikhipha leyo ncwadi, yathi izohoxisa nebheyili yakhe ngoba bekufanele eze enkantolo. Bese kwedluliwe kulokho kwaqhutshekwa nokunye ngesikhathi uMpanza, ummeli kaMabheleni engena nezicabha enkantolo ejuluke econsa kuntaza ijazi labameli elimnyama. Uthe esanda kungena welanywa eduze uMabheleni ongene esegwajaza edlubhe ijakhethi wanyobozela wajoyina abasolwa ebhokisini. Iphoyisa limhoshile ebhokisini lamkhomba emabhentshini emuva lapho afike wahlala khona wadabukisa. Ummeli wakhe ube esesukuma ezethula emantshini kanti useyinyathela emsileni emantshini eqale yambuza kahle isibongo, yasibhala phansi, yaqala yamthethisa. "Kumanje awazi nokuthi kwenzenkani enkantolo ngoba ufika sesiphakathi nodaba uyasibambezela, sekufanele kulindwe wena. "Le nto oyenzayo wazi kahle ukuthi ayemukelekile kulo msebenzi esiwenzayo. Bonke abantu abalapha abafike ngesikhathi sekufanele babanjezelwe uwena?" kubhoka imantshi. Iphume kummeli yangena kuMabheleni yathi, akame phambili imbone kahle, yamyoca naye, imbuza ukuthi kungani engafikanga ngesikhathi? "Yini edale ukuthi ufike emuva kwesikhathi ngoba bewazi ukuthi udingeka ngasikhathisini? Kufanele niyilungise indaba yesikhathi nommeli wakho,’’ kubhoka imansthi. Bobabili bashwelezile phambi kwemantshi, ummeli ekhala ngokuthi utshelwe emuva kwesikhathi ukuthi akazomela umsolwa ngoba uzakwabo ongummeli ngeke aphumelele. Lo mmeli uqede ukuthethiswa waphuma phandle wama ngodonga enikina ikhanda engafisi lutho. Khonamanjalo; ummeli kaMabuyakhulu uzwakalise ukungenami ngokwengezwa kwamanye amacala kubasolwa. Uthe icala lizodala ukuthi uMabuyakhulu angakwazi ukuqokelwa esikhundleni sikahulumeni ngoba ugqigqa icala.