UDJ Black Culture SA igama lakhe langempela okuwuNtuthuko Mjuqu (21), kuthiwa ugwazwe ngunogada (22) wukule nxanxathela yalezi zitolo ngemuva kwengxabano esuke ngemuva kokuthi uDJ ecele ukungena ethoyilethi engakhokhanga, ngoMgqibelo. Kuthiwa uDJ udabuka eMvubukazi, eMzimkhulu, kodwa ubehlala eMgungundlovu. Kuthiwa utshele unogada obeqaphe amathoyilethi akhokhelwa uR2 ukuthi ucela amvulele angene kodwa akanawo uR2 esikhwameni, unogada wenqaba. Abazibonele ngawabo ngesikhathi kwenzeka lesi sigameko bathi uDJ usondele lapho kungenwa khona waphusha izinsimbi okuvalwe ngazo, ethi uxineke kakhulu, unogada umnqandile bagcina bephendulana. UDJ kuthiwa uthe akanankinga uzophumela ngaphandle kwenxanxathela yezitolo achithe amanzi khona. UMnuz Thulani Mncwabe, umzala kamufi uthi umufi udlule kuye esitolo asebenza kuso wathi uyothenga izicathulo kwesinye sezitolo kuyo le nxanxathela. “Uthe uzobuya sizoxoxa kahle ngomcimbi azobe edlala kuwo eMthatha. Angibuzanga okuningi nami ngoba uthe uyabuya, akabange esabuya. Ngibizwe sekuthiwa useshonile, ugwazwe ngunogada bebanga ukungena ethoyilethi. Kuthiwa unogada usuke naye emathoyilethi behamba bexabana. Omunye unogada obegade ebhange uze wakhuza wathi unogada akamyeke ahambe umzala,” kusho uMncwabe. Uqhube wathi ngokuzwa kwakhe unogada uyena ogadle kuqala, umzala wakhe waphindisela ngokumbamba emqaleni. “Angiboni ukuthi nakho ukumbamba emqaleni bekungenza umonakalo ngoba umzala ubenesandla esisodwa esisebenzayo esinye esokufakelwa. Unogada kuthiwa ukhiphe ummese ekhukhwini wamgwaza ephindelela washonela lapho. Angazi ukuthi unogada ubewuphatheleni ummese emsebenzini. Ngabe ngiyezwa ukuthi umshaye ngenduku le ephathwa ngonogada noma umbophile. Siphephe kangakanani uma sizogwazwa ngonogada okumele ngabe bayasigada. Ngifuna izwe lonke lazi ukuthi eMzimkhulu siphethwe kanje. Inkampani abeyisebenzela ithe ayisahlangene naye kodwa ugwaze umzala esebenzela yona. Abaphathi benxanxathela yezitolo nabo bazithulele. Naye umsolwa uvele enkantolo wadedelwa ngawo uMsombuluko. Buphi ubulungiswa lapha,” kubuza uMncwabe. UCaptain Nqobile Gwala okhulumela amaphoyisa esifundazweni usiqinisekisile isigameko, wathi kuboshwe owesilisa oneminyaka ewu-22 ngokugwaza abulale owesilisa oneminyaka ewu-21. Uthe umsolwa uvele enkantolo ngoMsombuluko kodwa akanayo iminingwane yokuthi kwenzekeni enkantolo ngoba idokodo alikabuyi enkantolo.