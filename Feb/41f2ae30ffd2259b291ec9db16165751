NOMA kungebona abantu abaningi baseZimbabwe abazokhumbula owayengumengameli wakulelizwe, uMnuz Robert Mugabe, abanye sebeqala ukubuka umbuso wakhe ngelinye iso njengoba namhlanje egubha usuku lokuzalwa lesi-95. UMugabe usule kwesobumengameli eZimbabwe ngoNovemba ngonyaka ka-2017 kulandela ukukhishwa ngo dli ngumbutho wamasosha ayeholwa uMnuz Emmerson Mnangagwa osengumengameli. Ngemuva kokusuka kukaMugabe kwesobumengameli kwaba nemibhiyozo emgwaqeni yaseZimbabwe abantu bejabula. Namhlanje kubukeka amathe esebuyele kwasifuba kwizakhamizi zaseZimbabwe ngemuva kwesikhashana amandla enikezwe uMnangagwa njengoba lelizwe libhekene nezingqinamba kwezomnotho. “Siyamkhumbula uMugabe. Uma wayenganandaba nathi, okungenani wayeshaya engathi usikhathalele,” kusho ohlala edolobheni laseHarare uNksz Anita Mugombedzi ekhuluma ne-AFP. “Uma sizobuka sihlaziye izinto ngokwezigameko zakamuva kulelizwe, iZimbabwe izoba sesimeni esibi kakhulu kunaleso sangesikhathi sikaMugabe,” kuqhuba yena. Ezinye zezinto ezikhathaza abaseZimbabwe ngomengameli omusha ukunganqeni kwabezokuphepha ukusebenzisa isibhamu. Amasosha adubula abulala abantu abayisithupha ngoJulayi odlule ngemuva kokhetho olwanqotshwa yiZANU-PF. NgoJanuwari ngokwemibiko kwabulawa abantu abawu-17 ngesikhathi izinkulungwane zabantu baseZimbabwe zibhikisha zikhalaza ngokunyuka kakhulu kukaphethroli. Kwaba nemibiko yokuthi amasosha asabisa futhi adlwengula amalungu omphakathi. “UMugabe waba namaphutha kodwa akasondeli kubantu abathathe izintambo kuye. Sasizitshela ukuthi kuyoba ngcono ngaphansi kukaMnangagwa kodwa namhlanje abantu abaningi bathi uMagabe wayesiphatha kangcono,” kusho uMnuz Edmond Jera ohlezi ekhaya neziqu ze-accounting. Usuku lokuzalwa lukaMugabe ngeke lugujwe njengenjwayelo nonyaka, kuzoba yiholidi nje elijwayelekile kulelizwe. Phambilini, uma kuzalwa uMugabe kwakuba nemibhiyozo edonsa isonto lonke, abantu bamuphe izipho namakhekhe. “Sekuwusuku oluzifanelayo nje nezinye izinsuku. UMugabe wahluleka ukuzakhela umlando azokhonjulwa ngawo washiya iZimbabwe ihlukene phakathi. Lokhu kumele kube yisifundo kubaholi banamhlanje,” kusho uMnuz Rashweat Mukundu ongumcwaningi eZimbabwe Democratic Institute. - AFP 