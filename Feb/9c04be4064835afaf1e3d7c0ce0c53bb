AMAPHOYISA aphenya icala lokuzama ukubulala kulandela ukudutshulwa kowesilisa oneminyaka ewu-61 ngemuva kwengxabano nomshayeli wetekisi ngoLwesihlanu ekuseni ePinetown. Okhulumela iRescue Care uMnuz Garrith Jamieson, uthe owesilisa ulashwe abezimo eziphuthumayo ngaphambi kokuthi aphuthunyiswe esibhedlela. Uthe abezimo eziphuthumayo kudingeke ukuthi basebenzise ubuchwepheshe bokumsiza ukuthi ahlengeke (life support) ngaphambi kokuthi aphuthunyiswe esibhedela odutshuliwe. Okhulumela amaphoyisa KwaZulu-Natal uCaptain Nqobile Gwala, uthe amaphoyisa asePinetown aphenya icala lokuzama ukubulala. “Kubikwa ukuthi ngo-8.30 namhlanje owesilisa udutshulwe umshayeli wetekisi ngemuva kokuxabana ku-Otto Volek Road. Usale enamanxeba okudutshulwa ekhanda nasesiswini. Uphuthunyiswe esibhedlela. Umsolwa ubalekile endaweni yesigameko,” kusho uCaptain Gwala. 