Into akhale ngayo kakhulu wukuthi izwe liboleka uR1.2 billion njalo ngosuku okukhombisa ukuthi lisenkingeni. Umholi weDA, uMnuz Mmusi Maimane, uthe sekucacile ukuthi uhulumeni we-ANC uyahluleka ukuphatha izwe wathi sekuyisikhathi sokuthi abantu bafake elinye iqembu emandleni. “INingizimu Afrika isenkingeni lokhu kufakazelwa wukuthi iboleka uR1.2 billion njalo ngosuku,” kusho uMaimane. Uthe uMboweni akazange acacise ukuthi azodalwa kanjani amathuba emisebenzi okuyinto ekhathaza abantu kakhulu. “Akazange aphumele obala futhi nasodabeni lokutakulwa kwamabhizinisi kahulumeni kwaba sengathi yena akasiyo ingxenye kahulumeni,” kusho uMaimane. Umholi we-EFF, uMnuz Julius Malema, uthe isabelomali sikaMboweni asizange sibe yile nto ebilindelwe ngabantu. “Isabelomali sakhe besingenawo umsoco futhi ayikho into entsha evelile kusona. Ubekhuluma ngezinto akhuluma ngazo ngesikhathi ethula isendlalelo sesabelomali sakhe ngonyaka odlule,” kusho uMalema. Uthe alukho uhlelo olucacile uMboweni aluvezile lokudala amathuba emisebenzi. “Akazange akhulume ngendaba yokwehliswa kwe-VAT okuyinto abantu abebeyilindele kakhulu,” kusho uMalema. Uthe kuyihlazo ukuthi kunyuswe imali yeqolo ngoR10. USotswebhu we-UDM, uMnuz Nqabayomzi Kwankwa, uthe baphoxekile ngokuthi akuzange kukhulunywe lutho ngodaba lomhlaba nguhulumeni othembisa abantu ukuthi uzobuyisa umhlaba ngaphandle kwezinxephezelo. “UNgqongqoshe akazange acacise futhi ukuthi bazowatakula kanjani amabhizinisi kahulumeni angenzi kahle,” kusho uKwankwa. USotswebhu weNFP, uSolwazi Nhlanhla Khubisa, uthe iyabakhathza le nto yokuthi kuhlale kufakwa imali emabhizinisini kahulumeni kodwa umphumela awukho. “Akumele kulokhu kufakwa imali entweni okubonakalayo ukuthi ayisebenzi. Into okumele yenziwe wukuthi kufakwe abantu abazokwenza umsebenzi ngendlela kula mabhizinisi bese kuthi labo abahluleka ukusebenza bathathelwe izinyathelo,” kusho uKhubisa. Umholi weFFPlus, uDkt Pieter Groenewald, uthe bakhathazekile ngekusasa lezwe njengoba liboleka uR1.2 billion njalo ngosuku. UNkk Thabi Ndhlovu wenhlangano yabatshali bomoba, iSA Canegrowers Association, uthe badumele ngokuthi uMboweni wenyuse intela kashukela ngo-5.2%, ngesikhathi izwe libhekene nengqinamba yokulahleka kwamathuba emisebenzi. UMgcinimafa-jikelele we-ANC, uMnuz Paul Mashatile, uthe bayasamukela isabelomali sikaMboweni wathi sinikeza abantu ithemba. “Kuzoba khona imali eningi ezofakwa ekuthuthukisweni kwengqalasizinda lokho okuzodala amathuba emisebenzi. Kukhona nemali ezofakwa naseBhange loMhlaba okuyinto encomekayo,” kusho uMashatile. Uthe bewuKhongolose bayaseseka isiphakamiso sokuthi i-Eskom ihlukaniswe kathathu ukuze isebenze kahle. “Ukuhlukaniswa kwe-Eskom akusho ukuthi iyadayiswa,” kusho uMashatile.