ENYE yezinto zokuqala abantu abavame ukuzisho uma bebuzwa ukuthi bengenzani ngezigidigidi zamarandi uma bengase banqobe iPowerball, bavele bathi bengalaxaza phansi umsebenzi, bavale izikweletu baphile kamnandi. Kodwa akunjalo kowesilisa waseKapa oneminyaka ewu-50 owine iPowerball kaR232 million ngeledlule edlale ngethikithi likaR22.50. Engxoxweni nesiteshi sezindaba i-eNCA lo wesilisa, ocele ukungadalulwa, uthe le mali izomuvulela iminyango. “Ngijabule kakhulu ngokunqoba iPowerball. Le mali izovula iminyango yokuthi ngikwazi ukufundisa izingane zami, okuyinto ebalulekile kakhulu kimi,” kusho yena. Uthe ngaphambi kokuthi anqobe iPowerball bebephila ngokupatanisa nomndeni wakhe. Uveze ukuhi waqala ukudlala izinombolo anqobe ngazo ngo-2007 engazishintshi ngoba wayekholelwa kuzo. Ebuzwa ngokushiya emsebenzini lo wesilisa, uthe akakucabangi nokukucabanga. “Ukushiya umsebenzi manje kuzokwenza abantu basole, ngakho ngeke ngivele ngishiye, ngaphandle-ke uma kuqhamuka omunye. Ngizoqhubeka nje emsebenzini njengenjwayelo. Kuzoshintsha lapha nalaphaya ngoba manje sezizophila kangcono nezingane zami kodwa sizoyonga imali ngeke siyixhaphaze,” kusho yena. Uthe into yokuqala azoyithenga ngale mali umuzi osegameni lakhe azohlala kuwo nomndeni wakhe. 