Ngikusho lokhu ngezenzo esikaNgqongqoshe wezokuThuthukiswa koMnotho KwaZulu-Natal uMnuz Sihle Zikalala neMeya yeTheku uNkk Zandile Gumede zokuvala izitolo nokuphuca abantu ama-container abo ngoba kuthiwa awekho emthethweni. Okungiphatha kabuhlungu ukuthi yini edala ukuthi laba baholi be-ANC engibahloniphayo baphathe kabuhlungu abantu abamnyama abazizamelayo ebhizinisini. Kulokhu kokuvalwa kwezitolo ezidayisa izinto esezidlulelwe yisikhathi, ngisho nezitolo ezinkulu uyakuthola ukudla okunjalo. Kugijimelwa abokufika abadabuka e-Afrika ngoba kwehlela kubona. Siyingozi lesi senzo sabaholi yize bekungeyona inhloso yabo kodwa singagcina siholele ekutheni kuvumbuke udlame olubhekiswe kwabokufika ngenxa yokuthi bayenyanywa vele ngabantu abanengqondo encane. Emuva kokhetho ngeke besalokhu behambela izitolo bepequlula ukudla osekudlulelwe yisikhathi neminye imikhiqizo. Kwenziwa kanje nje ngoba nakhu sekubhekwe okhethweni. Asizona neze izilima baholi bethu, iyekeni lento noma niqhamuke nelinye isu. Bekunani nje ukuthi uMasipala weTheku usivezele osomabhizinisi abanezimvume zokudayisela ezindaweni ezihlukahlukene bafundise nabantu ngalezi zinto? Angigqugquzeli ukuthi abantu abaphule umthetho kepha labo somabhizinisi okugaselwe kubo bengakaze banikwe ngisho isexwayiso sokuyeka ukuhweba bazizamela isinkwa lesi asebesiphucwa abaholi bethu. Kungenzeka ukuthi laba bantu abaphathwa kanje bebezovotela i-ANC. Angiboni bekwenza lokho emuva kokuphathwa kanje.  Senzo Khumalo ETHEKWINI