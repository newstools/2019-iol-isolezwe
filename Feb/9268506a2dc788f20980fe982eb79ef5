Ethula inkulumo yakhe mayelana nesimo sesifundazwe, enkundleni yezemidlalo eRoyal Showgrounds eMgungundlovu, ngaphambi kokuthi axinwe ukugula, uMchunu uthe bathatha isinqumo sokuthi benze ucwaningo emphakathini, ukuze bafunde ukuthi ikuphi lapho bengenzi khona kahle. Uthe bakwenza lokhu ngoba bezibophezele ekutheni bashintshe impilo yabantu. “Siqale ukwenza lolu cwaningo ngo-2015. Siyajabula ukubika ukuthi manje sesiqede ucwaningo luka-2018 futhi siyisifundazwe sokuqala esibe nesibindi sathatha igxathu lokuthi siyekele umphakathi ukuba usihlole ukuthi sisebenza kanjani,” kusho uMchunu. Uthe okutholwe ucwaningo ukuthi u-39%, wabantu awugculisekile ngendlela abenza ngayo, wengeza ngokuthi * -61% ugculisekile. “Into abakhala ngayo kakhulu abantu abanxusa ukuthi isukumelwe, yindaba yokudala amathuba emisebenzi, ilandelwe indaba yezindlu, ukuthuthukiswa kwamakhona nezemfundo ezisezingeni,” kusho uMchunu. Uvumile ukuthi bewuhulumeni basahluleka ukudala amathuba emisebenzi. “Yize umnotho wethu ukhula kusukela kuqale isigaba sale Khabhinethi ekhona kodwa lokhu kukhula kuphansi uma kuqhathaniswa nokuhanjiswa kwezidingo ngendlela umphakathi olindele ngayo nokudala amathuba emisebenzi,” kusho uMchunu. Uthe okwamanje bangu-2.635 million abantu abangasebenzi eKZN uma kuqhathaniswa nabangu-2.536, abebengasebenzi ngesikhathi esifanayo ngonyaka odlule. UMchunu uthe kuyacaca ukuthi ukudala amathuba emisebenzi esikhathini esedlule akuzange kuhambe kahle. Uthe enye into evelile ocwaningweni abalwenza emphakathini wukuthi abantu bafuna ukuphepha lapho behlala khona. ‘”Mayelana nobugebengu sibone bukhula kakhulu kulesi sikhathi esikuso futhi buphazamisa ezomnotho namabhizinisi, okukhathaza kakhulu ukuthi amacala okubulala aphezulu,’’ kusho uMchunu. Uthe bazishaya isifuba ngohlelo lwabo lwezempilo olwenza abantu baphile isikhathi eside. “Kuyasijabulisa ukuthi isikhathi esiphilwa ngabantu ngokujwayelekile sesisukile eminyakeni engu-56, saya ku-60, phakathi kuka-2015 no-2016.” Uthe babone nempumelelo ekulweni nengculuzi.