UMFUNDISI Alph Lukau webandla i-Alleluia Ministries, usedalule ukuthi indoda okuke kwathiwa uyivuse ekufeni, ifike ezandleni zakhe iphila. Udalule lezi zindaba ngesikhathi ekhuluma kwiPower FM ohlelweni lukaThabiso Tema ngoLwesithathu ebusuku. Echaza ngalesi sigameko esenzeke ngeSonto, uLukau uthe ubekade ematasa nenkonzo njengokwejwayelekile. Uthe uphazanyiswe ngabamtshele ngendoda elethwe ngebhokisi esontweni. “Ngaphambi kokuba bangene esontweni ibhokisi belinyakaza nokuchaza ukuthi umuntu ongaphakathi kulona ubephila saka,” kuchaza uLukau. Uqhube wathi ngesikhathi bezwa ukuthi indoda esebhokisini iyaphila, baqale umthandazo. Kulapho bemsukumise khona bamngenisa ngaphakathi esontweni. FUNDA: UMboro uzovulela uLukau icala Ebuzwa ngumsakazi ukuthi bekuyini isizathu sokulethwa kwendoda ebisebhokisini esontweni lakhe uLukau, uthe akazi. Uthe lo mbuzo ungaphendulwa kahle wumndeni wayo le ndoda nokuyiwona oyilethile ngoba ukholwa wukuthi kukhona okungenzeka uma ithandazelwa. Kule ngxoxo uLukau ungene ezintangeni ebuzwa ngamandla akhe okuvusa abafileyo. Exinwa ngalo mbuzo ugcine ethe akanawo amandla okwenza lokhu. “Ngaphandle-ke uma uNkulunkulu engangisebenzisa njengethuluzi lakhe. Angikucacise nje ukuthi angizange ngithandazele ukuvusa lo mlisa. Uma uNkulunkulu enganginika amandla nomusa kukwenza, ngingakwenza,” kusho uLukau. 