KUME yonke into enkabeni yedolobha eThekwini ngoMsombuluko kudutshulwa kubalawa abathathu kwalimala abanye abahlanu ngesikhathi kusuka ingxabano phakathi kwabangani kwelinye lamafulethi emgwaqeni uDr Yasuf Dadoo Avenue.  Owesithupha kuthiwa uphume enganamyocu ebaleka ngesikhathi kwenzeka lesi sehlo esenzeke eflethini iTeesav Flates. Abazizwele kuqhuma isibhamu abangomakhelwane bathi kube nengxabao phakathi kwephoyisa nabangani balo, noma bengawazwanga umsuka wengxabano. Ongumakhelwane othe unguBuhle, uthe ubelele endlini yakhe ngesikhathi evuswa umsindo wokuqhuma kwesibhamu. “Bekuxokozela ngesikhathi ngivuka, abantu bebeshaya iminyango bengqongqoza. Lento yenzeke kwi-floor yokuqala, mina ngikweyesibili kodwa bengizwa yonke into. Angazi bangaki abantu abebethinteka (ngesikhathi kuxatshanwa) kodwa baningi abebekhuluma,” usho kanje. Okhulumela amaphoyisa omkhandlu weTheku uSenior Superintendent Parboo Sewpersad ukuqinisekisile ukuthi omunye wabantu abebekhona endlini uyiphoyis lomkhandlu. Uthe okwamanje ngeke aqinisekise ukuthi ngubani umsolwa kulesi sehlakalo. “Amaphoyisa abizelwe esigamekweni sokudubula endlini ebinabantu abawu-9. Kufe abathathu., kwalimala abahlanu oyedwa akalimalanga. Asina” kusho uSerpersad. Uthe uphenyo lusaqhubeka. Okhulumela amaphoyisa KwaZulu-Natal uColonel Thulani Zwane uthe amaphoyisa athole isibhamu esisodwa endaweni yesehlo. 