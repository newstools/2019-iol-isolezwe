NGEKE sikhethe iphela emasini isikole samaKrestu, iCanaan Private College njengoba siveza ukuthi nabantwana bakwamanye amahlelo bamukelekile. Lokhu kudalulwe ngumsunguli waso, uMfu Nhlanhla Khambule ongusomabhizinisi, futhi ongumholi weHouse of Christ, enesizinda eMbali entshonalanga yoMgungundlovu. UKhambule ubekade ekhuluma ngesikhathi lesi sikole sinomkhuleko wokusinxusela kuNkulunkulu. Lo mkhuleko ubukade uhanjelwe ngabaholi bamahlelo ehlukene ebebephume ngobuningi babo. Ubusemagcekeni aso lesi sikole esikwa-V, eMlaza. “Yize lesi kuyisikole samaKrestu kodwa sithathe isinqumo sokuba samukele nabantwana bakaNkulunkulu abavela kwezinye izinkolo, singabavaleli ngaphandle,” kusho uKhambule. Uthe lokhu sikwenza ngoba siyaqonda ukuthi imfundo ibaluleke kuwona wonke umuntu. Ngokusho kwakhe, yonke into uma iqala, kumele iqalwe ngawo umkhuleko njengoba kwenzekile. UNkz Sthabile Shezi oyisikhulu esiphezulu senkampani ebhekelele ukusebenza kwalesi sikole i-Edinvest, uveze ukuthi okwamanje lesi sikole siqala kuGrade R sigcine kuGrade 9. Uthe njalo ngonyaka kuzoba khona ibanga abazolinezela kulesi sikole. Uma yonke into ihamba ngokohlelo, uthe lokho kusho ukuthi ngo-2022, bayoba nabafundi bokuqala ngqa abayobe benza * -matric kulesi sikole. Okwamanje uthe bangu-300 abafundi asebamukeliwe kulesi sikole. Uthe eminyakeni eyishumi ezayo, bahlose ukubona lesi sikole sesidlondlobale eminxeni eyahlukene. Okunye athe bazokwenza, ukuqinisekisa ukuthi lesi sikole siba khona nakwezinye izindawo, kungabi wukuthi sigcine siseMlaza nje kuphela. Izinceku zeNkosi zikushayele elikhulu ihlombe ukusungulwa kwesikole samaKrestu salolu hlobo. Uthishanhloko wakulesi sikole uDkt Graham Edward, uthe bazibophezele ekukhiqizeni uhlobo lwabafundi olunobuhlakani nolukwaziyo ukubhekana nezinselelo nezingqinamba ezikhungethe iNingizimu Afrika. 