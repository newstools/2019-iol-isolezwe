UMCULI ohlonishwayo kuleli, uPapa Penny uthi sekusele amasonto ambalwa ngaphambi kokuthi amukele ingane yakhe yesi-25 nenkosikazi yakhe. UPapa Penny umemezele lezi zindaba ekhasini lakhe ku-Instagram lapho eveze khona ukuthi uzoyiqamba ngegama lakhe eliyisitekitiso elithi Penny Penny. Ekhuluma kwi-website yezokungcebeleka iTshisaLive uPapa Penny, uthe usekulindele ngabomvu ukwamukela indodana yakhe okuzoba kuyingane yakhe yesibili nenkosikazi yakhe, uMama Nomi. “Uzoba yingane yami yesi-25. Sizoba nengane yomfana esizoyiqamba ngoPenny Penny, Yebo igama eliyisiteketiso lami kodwa kuningi esengikuzuzile ngalo futhi kade nginesifiso sokuthi ngilibone kumazisi, ngakho-ke indodana izothatha igama lami,” usho kanje. UPapa Penny ubonge inkosikazi yakhe, wathi lokhu kuyakhombisa ukuthi usemandla nakuba eneminyaka ewu-57. Uthe usafuna ezinye izingane kanti nenkosikazi yakhe nayo ifuna bakhulise ‘isigodi’. UPapa Penny uphawula kanjena nje ungumagcina ezinganeni eziwu-68  zikayise. Uhlelo oluveza impilo yakhe oludlala kuMzansi Magic luzoshaya ibuya nesizini yesithathu nonyaka. 