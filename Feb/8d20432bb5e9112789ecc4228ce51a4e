Isidumbu, okusolwa ukuthi ngesowesifazane, sitholwe ngasemgodini ngabantu abebedlula ngakhona ngeSonto. Kusolwa ukuthi owesifazane wayekade ephuma endaweni yokucima ukoma wayeseduka, watholwa esebulewe. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokubulala. “ Amaphoyisa aseMandeni aphenya icala lokubulala emuva kokutholakala kwesidumbu somuntu sishisiwe ngeSonto ekuseni. Isidumbu somuntu ongaziwa sitholwe ngasemgodini. Okwamanje abaziwa ubulili besidumbu kodwa kusenziwa ucwaningo lolibofuzo. Uphenyo lwamaphoyisa lusaqhubeka ukuze kutholwe umndeni nembangela yokufa kwakhe,” kusho uCol Mbele. Umthombo weSolezwe ocele ukungadalulwa uthe yize isidumbu besishile kakhulu kodwa bezikhona izimpawu eziveza ukuthi yisidumbu sowesifazane. Amaphoyisa anxuse ongaba nolwazi olungaholela ekuboshweni kwabathinteka kulolu daba awathinte ngokushesha. Kucelwa nongaba nolwazi ngokuthi isidumbu esikabani ukuba athinte amaphoyisa aseMandeni ngokushesha. Khonamanjalo, izithandani zishe nendlu zafa KwaSithebe, eMandeni. Kuthiwa bezilele endlini ngesikhathi yokheleka ngomlilo. Ziphuthunyiswe esibhedlela zafike zashona khona. UCol Mbele uthe kuvulwe idokodo lokufa kwabantu. “Amaphoyisa aseSundumbili avule idokodo ngokushona kwabantu ababili. Uphenyo lukhomba ukuthi zishe ngabo-2.30 ekuseni zilele endlini yazo KwaSithebe ngesikhathi yokheleka ngomlilo. Bashe kanzima, baphuthunyiswa esibhedlela lapho bafike bashonele khona. Akukho zinsolo ngokuthi kukhona oqale lo mlilo. Uphenyo lwamaphoyisa lusaqhubeka,” kusho uCol Mbele.  