UMENGAMELI Cyril Ramaphosa ufuna bajeze abaqole uhulumeni njengoba kuqhubeka ikhomishini ephenya ngokulawulwa koMbuso yidlanzana. URamaphosa uthe ufuna kushushiswe kuphinde kubuyiswe imali elahlekile ngenxa yenkohlakalo kuhulumeni. “Sivumelene noMqondisi wezokuShushisa ukuthi kusungulwe uphiko oluzobhekana nezinto eziphume kwiKhomishini kaZondo (ephenya ngokulawulwa koMbuso yidlanzana). Sifuna kubuye imali eyalahleka kule nkohlakalo. UMqondisi wezokuShushisa uzoshushisa angakhethi phela emasini ngaphandle kokwesaba,” kusho uRamaphosa. URamaphosa ufuna kuvalwe zonke izindawo ezidayisa utshwala, namashibhi eduzane nezikole. “Sifuna zivalwe zonke izindawo ezidayisa utshwala eduzane nezikole zethu. Asijiki sifuna lokhu kwenzeke,” kusho uRamaphosa. Usho lokhu ethula inkulumo ebhekiswe esizweni ePhalamende eKapa izolo ntambama. URamaphosa uthembise ukuthi ngonyaka kuzokwakhiwa amathuba emisebenzi angu-275 000. Uthe le misebenzi yakheke ngemuva kwengqungquthela ebithinta zonke izinhlaka okubalwa amabhizinisi, abasebenzi neminye imikhaka. Uthe bahlela ukuthi kwakheke imisebenzi engu-2 million ngo-2030 emkhakheni wezokuvakasha. “Onyakeni odlule sibe nabavakashi abangu-10 million abeze kuleli. Sifuna ukwandisa lesi sibalo bafinyelele ku-21 million ngo-2030. Ingqungquthela ebibheka indaba yokuthi kutshalwe emnothweni ifake uR1.2 trillion eminyakeni emihlanu ezayo.” Uthe le ngqungquthela itshale uR300 billion kulabo abathi bazotshala imali kuleli. Uqhube wathi ngo-2017 kungene uR17 billion wathi ekoteni yokuqala yango-2018 kungene uR70 billion. Uthe kutshalwe uR1.3 trillion ekwakheni amanyuvesi amabili, izikole izindlu, ukufaka ugesi nokuthuthukisa ezokuthutha. Uphawule nangokufa kwesitshudeni saseDurban University of Technology uMlungisi Madonsela odutshulwe ngonogada. “Sikhathazekile ngezinto ezenzeka ezikhungweni zemfundo. Udlame oluqhubekayo nokufa kwesitshudeni, sethemba abomthetho bazophenya, umthetho uthathe indawo yawo.” Umemezele nezinguquko kwezemfundo wathi abafundi bazoqale bafunde iminyaka emibili eyimpoqo kwi-Early Childhood Development ngaphambi kokuba benze uGrade 1. “Kubalulekile ukuthi abafundi bakwazi abakufundayo. Eminyakeni ezayo sizonika abafundi ama-tablet sizoqala ngezikole ezishoda ngezinsiza. Sizoqeqesha othisha ukuze bakwazi ukubhekana nokufundisa izifundo zobuchwepheshe okubalwa kuzo i-robotics ne-artificial intelligence.” Uthe kuzoba nezifundo ezintsha ezifana neTechnical Maths nesayensi. Kuzokwakhiwa izindlu ezingu-500 000 eminyakeni emihlanu okuzodla uR30 billion. Ubalule nezinhlelo zokuhlukanisa i-Eskom kathathu ukuze isebenze kahle. Uthe abantu abangu-17.5 million bazoqhubeka bathole izimpesheni. Umqulu wezempilo iNHI uthe uzoya ePhalamende. Ubale nezinguquko ezenzekile ophikweni lwezokushushisa kuleli, emaphoyiseni, kwaSars nakwiSita. URamaphosa uqale ngamancoko wathi uma i-EFF iwina ukhetho uzoculela uMengameli waleli qembu, uMnuz Julius Malema, ingoma kaHugh Masekela ethi Thuma Mina. UMalema uhlekile ngesikhathi uRamaphosa esho lokhu. Ubuye wathi nomholi weDA, uMnuz Mmusi Maimane, uzoba yingxenye yaleli qembu abazobe becula kulona beculela uMalema le ngoma uma kwenzeka uMalema esebekwa njengomengameli wezwe. Lo mnyakazo ubonakale kuyimizamo yokuthi ehlise umoya i-EFF njengoba uMalema wayethe uzomphazamisa uma esethula le nkulumo uma engachazi ngendaba yomnikelo kaR500 000 womkhankaso wakhe wokhetho awuthola kwiBosasa. Kodwa i-EFF igcine ingamphazamisanga.