Ongoti bathi ikiwi ayinaminyaka futhi ayinabulili, nokwenza kube yinkinga kanoma ubani. Lokhu sekuze kwaholela ekutheni abantu bazibhixe ngazo zonke izinto ezinobungozi bezama ukususa ikiwi. Muva nje kuvela ukuthi iningi labantu ikakhulu abesifazane bagcoba iHandy Andy, i-spirit, iColgate, brake fluid nokunye ukususa lobu bumnyama emathangeni. Lokhu kwenziwa ngisho abantu abangosaziwayo, njengoba kunane-video kaZodwa Libram odume ngelikaZodwa Wabantu esabalele ezinkundleni zokuxhumana ecobelela abanye abantu besifazane nge-spirit. UZodwa Wabantu uthi njengoba ehlala edansa kuvele amathanga abushelelezi yingenxa ye-spirit esimsebenzelayo. NgokukaZodwa Wabantu, selokhu aqala ukusigcoba siyamsebenzela. “Ngafundiswa ugogo wami ukusebenzisa i-spirit, ngicabanga ukuthi nesimo semali sasiphoqa ukuthi umuntu asebenzise okukhona. Selokhu ngajwayela lapho noma senginemali ngisasisebenzisa. Asikaze singiphoxe siyangisebenzela, yingakho ngenze i-video ngoba abantu bahlala bengibuza ukuthi ngiyisusa ngani ikiwi,” kusho uZodwa Wabantu. Ungoti wesikhumba, uDkt Cebi Sibisi, uthi ziningi izinto ezenza abantu babe nekiwi, ngakho kuyingozi ukuyelapha ngendlela efanayo ngoba nezikhumba zabantu azifani. “Kunezinto ezingafanele ukugcotshwa esikhumbeni njengaso i-spirit, ukube kufanele ngabe kuyabhalwa nangaphandle kusona. Angisiphasisi ngoba lobu bumnyama obusemathangeni kubangwa ushukela, ukukhuluphala nokuhlangana kwamathanga kwabanye abantu. Uma umuntu edinga usizo kungcono aqale kudokotela kuqala ukuze ezowubona umusuka wenkinga. Uma sekukhishwa imikhiqizo ezomsiza izokalelwa isikhathi esithile nakhona, ngoba akumele isetshenziswe ngokweqile,” kusho uDkt Sibisi. Ephetha uthe inkinga yale mikhiqizo abazithakela yona abantu igcina ishiya umonakalo esikhumbeni, yize kwabanye kuthatha isikhathi ukuthi kuvele ukuthi ishiye umonakalo. Ukugqoka izingubo ezibambana ngokweqile nokutholwa yilanga, nakho kuthiwa kungaba nomthelela ekutheni ube nekiwi. Ongoti bathi zikhona izindlela eziphephile abantu abangazisebenzisa ukulwa nekiwi yize kungasho ukuthi isuke izophela nya. Izinto ezinempilo ongazisebenzisa ukulwa nekiwi: * Ulamula - Jwayela ukusebenzisa ulamula ngoba uno-vitamin C okwazi ukwelapha ubumnyama obeqile emathangeni. Ungawusebenzisa uwugcobe ngqo kwikiwi bese uhlala noma imizuzu eyishumi. Ugeze bese ugcoba i-coconut oil yokuthambisa kahle isikhumba. * Shukela - Usebenza njengesithako esibalulekile ngoba ukhuhla ukhuculule konke ukungcola, uphinde ususe nesikhumba esingasasebenzi. Ngelinye ilanga ungazikhuhla ngawo uwuxube nolamula noma nejusi ethakwe ngawo. * Ukolweni one-yoghurt - Yenza nomxovo weyoghurt enokolweni ngelinye ilanga kube isikalo esilinganayo kulezi zinto, nayo esebenza ngendlela ethi ayicishe ifane nekashukela. Izokusiza ukukhuculula isikhumba sigqame kahle. Lokhu kwenziwa ukuthi i-yoghurt ine-lactic acid ezoshiya isikhumba sakho sinempilo. * Inhlaba (Aloe) - Ingaba esithakiwe yenziwa imikhiqizo yokugcoba esa-gel, noma inhlaba ejwayelekile bese uyihlikihla kwikiwi. Inhlaba isiza kakhulu ngoba ine-aloin ekhanyisa isikhumba. * Soda wokubhaka -Usoda noma waziwa kakhulu ngokusetshenziswa uma kubhakwa kodwa uyasikhanyisa kahle isikhumba. Kodwa ongoti bathi ingaba nobungozi, kumele uqaphelisise ngoba ingakuqubula noma yenze isimo sibe sibi ngokweqile. Usoda uwusebenzisa uwuxube namanzi ukugcobe kube ugqinsi okungenani imizuzu engu-15. * Izambane - Sika izambane bese ulihlikihla esikhumbeni kule ndawo emnyama. Kuthiwa i-enzyme ebizwa nge-catecholase etholakala ezambaneni iyasihlanza isikhumba sikhanye kahle. Ungahlala nalo imizuzu engu-15 bese uligeza. Eminye imininingwane icashunwe ku-www.healthline.com.