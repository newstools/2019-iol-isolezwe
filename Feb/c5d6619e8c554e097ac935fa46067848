Lokhu kuvezwe nguMengameli weDurban Chamber of Commerce and Industry, uMnuz Musa Makhunga izolo njengoba le nkampani ilokhu iqhubekile nokucima ugesi okwaziwa nge-load shedding. Izolo ucishwe ngesigaba sesithathu, okusho ukuthi bekudingeka u-3000MW. UMakhunga uthe ukucishwa kukagesi kunomthelela ongemuhle emnothweni nakosomabhizinisi. “Kulahleka uR2 billion ngosuku olulodwa ngendaba yokucishwa kukagesi kuleli. Abatshali bezimali baba manqika ukutshala imali ezweni elinenkinga kagesi. Bayabuza ukuthi isimo sikagesi sinjani uma ulokhu ucishwa njalo bese beba madolo nzima ukutshala imali,” kusho uMakhunga. Njengoba kuthiwa kungenzeka ukucishwa kukagesi kudonse kuze kushaye uJulayi nonyaka, uMakhunga uthe lokhu kuzolahlekisela izwe ngenkulu imali. Uthe ukuhamba kukagesi kunqinda ukusebenza kwamabhizinisi. Wenze isibonelo ngezinkampani ezifunela abantu imisebenzi wathi uma kudingeka kuqashwe umuntu ngokushesha kodwa uma kucime ugesi kuba nenkulu inkinga ngoba kuma yonke into njengoba imininingwane yabafuna imisebenzi isuke isemakhompyutheni. “Kuba yinkinga ngoba awube usakwazi ukuqasha lowo muntu noma ukumhlelela ukuthi ayophonswa imibuzo ngabafuna ukumqasha. Baningi abantu abalimalayo ngalokhu kucishwa kukagesi.” Uthe nalabo somabhizinisi abanama-generator kuyabiza uma sekudingeka bawasebenzise ngoba udizili uyabiza uma uqhathanisa nogesi. Nesikhulu esiphezulu seSouth African Chamber of Commerce and Industry, uMnuz Alan Mukoki, sicashunwe sithi ukucishwa kukagesi kuthumela umyalezo ongemuhle kubatshali bezimali. UMukoki uthe kushaqisile ukuthi ukucishwa kukagesi kufinyelele esigabeni sesine kuleli sonto. Lesi sigaba esokugcina ngaphambi kokuba izwe lingene ebumnyameni. UMukoki uthe abantu abacabanga ukutshala imali kuleli bayacabangisisa ukuthi kumele bakwenze yini lokhu ngenxa yalesi simo sakamuva sokucishwa kukagesi. Umkhakha wezimayini usuzwakalise ukukhathazeka ngemikhiqizo njengoba kulokhu kucinywa ugesi. Kanjalo nomkhakha wezolimo uxwayise ngokuthi lokhu kucishwa kukagesi kuzoba nomthelela ongemuhle ekukhiqizeni. I-AgriSA ithe ugesi ubalulekile kubalimi abasuke bedinga ukuchelela yathi lokhu kuzoba nomthelela ongemuhle emkhakheni ekhiqiza izinto ezisheshe zonakale, izitshalo, izimbali neminye imikhakha kwezolimo.