NgoMsombuluko, iNkantolo yeMantshi yaseThekwini igwebe uDoris Odwa Kati iminyaka engu-17 ngokuzama ukubulala owesifazane (29) owadutshulwa ehostela ngoSepthemba 2016. Kuthiwa uKati wadubula lo wesifazane wabaleka nemali yakhe okungadalulwanga ukuthi yayiyimalini. Lo wesifazane waphuthunyiswa esibhedlela ukuze athole usizo lwezempilo. Okhulumela amaphoyisa KwaZulu-Natal, uLt Col Thulani Zwane uthe amaphoyisa avula icala lokuzama ukubulala nelokuphanga. Icala ladluliselwa ethimbeni lamaphoyisa lesifundazwe eliphenya amacala akuleli hostela. Uthe emuva kophenyo kuboshwa uKati wavela enkantolo. UZwane uthe uKati ugwetshwe iminyaka eyishumi ngokuphanga okwakuhambisana nesihluku neyisikhombisa ngokuzama ukubulala. Uthe abaphathi bamaphoyisa badlulise ukubonga ethimbeni labaphenyi ngokuzimisela nokuzibophezela kwalo ngokuthi kugwetshwe uKati yize ayegxekwa ngokungabophi ngamacala akuleli hostela. “Lesi sigwebo sikhombisa ukuthi noma bungathatha isikhathi eside ukwenzeka ubulungiswa kodwa labo abenza izigameko zobugebengu ezinesihluku ngeke bakwazi ukubalekela ingalo yomthetho,” kusho uZwane.