USolwazi Mthembu bekulindeleke ukuthi ethule inkulumo yokuhlonipha uMlungisi kubantu abebehambele inkonzo yesikhumuzo wagcina engakwazanga. Amalungu e-EFFSC aqale ukuhhewula umphati wohlelo, uMnuz Zwakele Ngubane, ngesikhathi ememezela ukuthi uSolwazi Mthembu uzohlonipha uMlungisi ngenkulumo. Abe eseqala ukucula amaculo omzabalazo. Kodwa ilungu le-EFF, uMnuz Komisa Dlamini, linxuse ukuthi amalungu athule ukuze kuqhubeke uhlelo. Kuphoqeleka ukuthi uSolwazi Mthembu akhulume ekugcineni ngoba amalungu e-EFFSC ebengafuni nokuyizwa eyakhe. Kuthe lapho esengenile esiteji ukuzoqala inkulumo yakhe, kwavumbuka abesifazane abebegqoke umfaniswano we-EFF bama phambi kwesiteji bephethe izingqwembe ezinemibhalo ethi: Lala ngoxolo Mlu. Amalungu eEFFSC avele acula amaculo omzabalazo, amanye elokhu emhhewula emtshela ukuthi akadilike esiteji. Kuphoqeleke ukuthi uSolwazi Mthembu aphume eseqashwe wonogada engakayithuli nenkulumo yakhe.