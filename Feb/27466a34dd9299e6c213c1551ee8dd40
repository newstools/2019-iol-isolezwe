UNGQONGQOSHE  wezeMpilo kuzwelonke uDkt Aaron Motsoaledi uvikela uMengameli wezwe uMnuz Cyril Ramaphosa ezinsolweni zokuthi wayeyimpimpi eyadayisa ngomzabalazo ngezikhathi zobandlululo. Lezi zinsolo ezishaqisayo zivezwe uMnuz Mosiuoa Lekota ongumholi weCope ngesikhathi ekhuluma ePhalamende ngoLwesithathu ngesikhathi kune nkulumompikiswano elandela inkulumo ebhekiswe esizweni esanda kwethulwa uRamaphosa. .ULekota utshele iPhalamende ligcwele livale ngomuntu emnyango, ukuthi ngeke bakukhohlwe ukuthi uRamaphosa wancetheza emaphoyiseni obandlululo. UMotsoaledi osesigungwini esiphezulu ku-ANC uthe kunobuxoki enkulumweni eyethulwe uLekota. "Ngesikhathi kuzwakala lezi zinsolo kudala sakubiza sakubuza ukuthi ubani iqabane elidayise ngathi emabhunwini, wathi wena alikho. Waze wathi wena amabhunu azama ukungena phakathi kwethu ngokufafaza izinto ezingekho," kusho uMotsoaledi ebhekise kuLekota. FUNDA: ULekota ubize uRamaphosa ngomdayisi womzabalazo Uqhube wathi sasingeke sibe khona isidingo sokuthi uLekota alifihle igama likaRamaphosa uma ngempela wayengumdayisi. UMotsoaledi uphinde waveza nokuthi ngesikhathi uRamaphosa ephakanyiselwe kwesokuba uNobhala we-ANC ngo-1991, uLekota wayephansi phezulu emkhankasela. UMotsoaledi ubuze ukuthi wayemkhankaselelani umdayisi ukuba aphathe isikhundla esiqavile ku-ANC. Kule mpikiswano kungenelele nomkhulumeli we-EFF uDkt Mbuyiseni Ndlozi elekelela uLekota emeseka ngokuthi ubeqinisile kwakushilo ngoba ubhale isitatimende esifungelwe ngakho. UMotsoaledi uthe akusho lutho lokho ngoba maningi amaqabane afa ngenxa yezinkulumo ezifana nethulwe nguLekota ePhalamende.   