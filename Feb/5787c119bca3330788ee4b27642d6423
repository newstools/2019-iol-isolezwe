I-DUT ifake isicelo enkantolo sokuthi lezi zinhlangano zibhikishele kude nasemagcekeni enyuvesi ngoba kuphazamiseka ukufunda. Uhlu lwabangafuneki eDUT bangu-22, kubalwa umkhadlu wabafundi okungamalungu e-EFFSC, iSasco, iNasmo nabafundi abangakabhalisi. Esicelweni esifakwe yile nyuvesi ithe imibhikisho nokungalawuleki kwesiteleka kwaholela ekutheni kulimale impahla yenyuvesi. Kubikwa ukuthi izitshudeni zilimaze impahla ngenhloso yokuphazamisa ukubhalisa kwezinye izitshudeni kulesi sikhungo. “Iningi lezitshudeni elaligqoke umfaniswano we-EFF zangena ngendluzula endaweni yezemidlalo okwakubhaliselwa kuyo, zaphihliza umnyango. Zaphinde zajikijela onogada ngamatshe zalimaza imoto yenyuvesi.” I-DUT ithe kwashiswa nemigqomo kadoti ngesikhathi kubhikishwa. “NgoMsombuluko bekufanele kuqale ukufunda kodwa izitshudeni ezazigqoke umfaniswano we-EFF zaphazamisa ukufunda eSteve Biko zasabisa ngokubulala abafundi ababefuna ukufunda.” Inyuvesi ithe ithathe lesi sinyathelo ngoba bekungekho okunye ebeyingakwenza. Umengameli womkhandlu wabafundi i-EFFSC eDUT, uSesiyanda Godlimpi, uthe basezinhlelweni zokuthi baphikisane nalesi sicelo. “Isicelo sizosiphonsela inselelo enkantolo ngoba uma bethi asingabhikishi noma singamashi sizoludlulisa kanjani uhlu lwezimfuno zethu ngoba sisamile kulokhu esikufunayo,” kusho uSesiyanda. I-DUT namanye amanyuvesi okubalwa iMangosuthu ne-University of Zululand asavaliwe ngenxa yemibhikisho yabafundi.