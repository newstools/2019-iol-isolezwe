UMchunu uthe lezi ngezinye zezinto okumele zilungiswe ngokushesha ezweni ukuze abantu baphume ebubheni. Ezinye zezinto athe uRamaphosa uyalelwe yinhlangano ukuthi agxile kuzona kakhulu, ukulwa nenkohlakalo, ukubhekana nendaba yobugebengu nokuqeda indlala. “Siyi-ANC sithe nazi izinto mengameli okufanele ugxile kuzona kakhulu kunakuqala, ezinye zazo zibalulekile njengemfundo nezempilo. Umnotho wethu ubungakhuli, ubukhula ngo-0 bani wamaphesenti kodwa manje sesinethemba ngoba usukhula ngo-1%. Liphezulu izinga lokungasebenzi ikakhulu entsheni, okuyinhlekelele,” kusho uMchunu. Ukusho lokhu ngoLwesihlanu ebusuku ngesikhathi kuvaleliswa obenguMengameli weNatu uMnuz Siphosethu Ngcobo obesehole le nyunyana iminyaka engu-18 eNatu Teacher Development Institute eMadadeni. Uthe isiqalile ukuthela izithelo imizamo yokulwa nenkohlakalo njengoba kukhona iKhomishini yeJaji Zondo ephenya ngokulawulwa kombuso yidlanzana. “Abantu bayamenyezwa laphaya. Uma ubiziwe yeka ukulokhu uya emaphepheni nakwabezindaba shona khona uyophendula kuyona. Asikwazi ukukusiza kumele ugeze igama lakho kuleya nkundla,” kusho uMchunu. Uthe kumele livalwe igebe elikhona phakathi kwabahluphekayo nabacebile. UMchunu osebenze kakhulu neNatu enguNgqongqoshe wezeMfundo esifundazweni, uthe le nyunyana yiyona ahlangana nayo isikhathi eside uma eqhathanisa nezinye izinyunyana. Uthe kunalabo abacabanga ukuthi othisha abanazwi ezintweni eziqhubeka ezweni wathi lokhu akulona iqiniso ngoba kumele babe nezwi. Muva nje kube nokungqubuzana kwemibono phakathi kukaMchunu nowayeyisikhulu sakwa-Eskom uMnuz Matshela Koko ngezindaba ezithinta le nkampani. UMchunu uthe kukhona abantu abasabukela phansi othisha ngokuthi bona akufanele babe nombono ngoba ngemuva kwenkulumo yakhe ekhuluma nelinye lamaphephandaba aseThohoyandou eLimpopo, waveza ukuthi kumele kugxekwe ombombayi bezimenenja ezimnyama ngezinkinga zakwa-Eskom. I-ANC yamgxeka ngalesi sitatimende kodwa yaphinde yaxolisa kuyena. “Kukhona abacabanga ukuthi othisha akumele babe nombono ngezinto ezithinta izwe. Othisha yibona bantu abakha isizwe, kumele kwesekwe yonke imizamo yokwakha leli lizwe.” UMchunu uthe ufunde lukhulu kuNgcobo nakuMengameli weNatu uMnuz Allen Thompson ngesikhathi engungqongqoshe. Unxuse uThompson ukuthi ahlale ekubantu, angazithwali njengoba esengumengameli. UThompson uthe bazoqhubeka nomkhankaso wokuqoqa lonke ulwazi lothisha bakwaGrade R ukuze bathole iziqu abanazo ukuze bakwazi ukuqashwa ngokugcwele. Uthe bazolwela nomabhalane ezikoleni ngoba ngabantu abahlale benganakwa. “Sizolwela nokuthi kuqashwe onogada, sifuna kuqiniswe ezokuphepha ezikoleni,” kusho uThompson. Lo mcimbi ubuhanjelwe yizikhulu ezehlukene okubalwa umkhandlu wothisha iSace, ezinye izinyunyana zothisha okubalwa iNaptosa, izikhulu zomnyango wezemfundo kuzwelonke nasesifundazweni. UNgqongqoshe weMfundo eyisiSekelo uNkk Angie Motshekga akakwazanga ukuphumelela ngoba bekushone umshana wakhe kodwa uthumele abalethe umyalezo wokuhalalisela uNgcobo ngokuhola inyunyana isikhathi eside. 