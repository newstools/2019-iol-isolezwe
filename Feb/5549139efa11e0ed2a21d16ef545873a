UMnuz Nhlanhla Msimango we-IFP utshele amalungu kaKhongolose ukuthi umbuso wabo ubaliwe njengoba kuza ukhetho. “Ngithi kini Mene, mene, tekel, upharsin. Ngithi uMbuso wenu Macingwane nawe Zikalala uphelile. Sizobuyisa okwethu. Ngemuva kokhetho siyiNkatha sizobe sihleli kulolo hlangothi siphethe isifundazwe, nina ningapha emabhentshini aphikisayo. Kulo nyaka kuzocaca ukuthi obani amadoda ebafaneni. Uqhude manikiniki kuyaphela ngani ngoba nehlulekile,” kusho uMsimango obehhewulwa i-ANC. UMnuz Sihle Zikalala we-ANC uthe kufana nokudlala okushiwo uMsimango ngoba i-ANC ibasebenzele abantu baKwaZulu-Natal ngakho abaziboni bebuyela emuva. “Sithathe lo hulumeni izinga lokuphasa kuka-matric liphansi kakhulu kodwa namhlanje sithola imiphumela engamaphesenti angu-76. Namhlanje abantu bakithi banemigwaqo nengqalasizinda ngenxa kaloKhongolose. Mhlonishwa uMsimango sithi siyohlangana okhethweni,” kusho uZikalala. Ubonge wonke amalungu esiShayamthetho ngokusebenzisana kahle. USotswebhu we-ANC, uNksz Nontembeko Boyce, uthe nakuba isiShayamthetho sihlakaziwe ngokwezigaba ezithile zomthetho kodwa imisebenzi izoqhubeka. “ISilo samabandla wonke sizoqhubeka sizovula isiShayamthetho ngoLwesibili bese kulandela uNdunankulu nenkulumo ezobe ichaza kabanzi ngesimo sesifundazwe. Ngisho amakomiti azoqhubeka nemisebenzi yomphakathi ,” kusho uNksz Boyce.