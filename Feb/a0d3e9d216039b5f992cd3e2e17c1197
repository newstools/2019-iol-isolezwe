UMnuz Sbu Mpisane nenkosikazi yakhe uShauwn basolwa yiSouth African Revenue Services (Sars) ngokuyikweleta uR204 million wentela enzuzweni abayenza ezinkampanini zabo, iZikhulise Gro Zikhulise Maintenance and Transport, Zikhulise Auto Restorers, Inyanga Trading, Royal Eagles Football Club, Zikhulise Auto Recoveries, the Zikhulise Group, neSbusha Trust. UMnuz Pieter Strydom noMnuz Tshifhiwa Mudzuzi abaqashwa yiNkantolo eNkulu eNorth Guateng ngoNovemba ngo-2016 ukuthi bashaqe impahla yakwaMpisane bafake isicelo sokukhululwa kuleli cala ngenxa yokungakhokhelwa yiSars. UStrydom noMudzuzi bagcine impahla yakwaMpisane, okubalwa umuzi oseLa Lucia, ipulazi, uxhaxha lwezimoto iRolls Royce Phantom, Porsche Panamera, Ferrari nezinye, okwashaqwa ngo-2016. Bathe ukugcina le mpahla kubabiza uR200 000 ngenyanga. UStrydom noMudzuzi bathe iSars ibakweleta imali engaphezulu kukaR800 000 ngokungakhokhelwa, okuyinto ebeke le mpahla engcupheni njengoba bebengakwazi ukuyigcina. Ijaji lisivumile isicelo sokuthi impahla itholelwe abanye abazoyigada. 