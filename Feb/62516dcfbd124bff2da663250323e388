UPitch Black Afro ubevele eNkantolo yeMantshi yaseGoli izolo, lapho bekulindeleke khona ukuthi imantshi isho ukuthi uzolinda engaphandle ukuqulwa kwecala lakhe noma usazoqhubeka nokuhlala esitokisini. Lo mculi waboshwa ngasekuqaleni kwenyanga eyedlule wathweswa icala lokubulala okuhleliwe umkakhe, uCatherine Modusane nokuphazamisa ukusebenza kwengalo yomthetho. Ummeli wakhe uMichack Maluleke utshele inkantolo ukuthi akagculisekile ngokuthi uCatherine washona ngenxa yamanxeba, wathi kumele kubizwe udokotela owahlola isidumbu ukuthi azofakaza. “Okwamanje, uMbuso uyaqagela ukuthi yini imbangela yokufa hhayi umbiko wangempela wokuhlolwa kwesidumbu, ngakho ngiyacela ukuthi inkantolo ivumele udokotela ohlola izidumbu ukuthi eze azokwethula ubufakazi ngombiko wokuthi kungase kube yini imbangela yokufa,” kusho uMaluleke. Encwadini yakhe efungelwe, uPitch Black Afro uthe akamshayanga uCatherine ngosuku ashona ngalo futhi wabona ukuthi ulimele ekuseni ngemuva kokubuya lapho aye khona. Ekuqaleni kwathiwa uzishonele kodwa owahlola isidumbu wabuye wathi akashonanga ngokwemvelo. Ngazo zonke izikhathi uma evela enkantolo, lo mculi wengoma ethi Ntofontofo, ubonakala ezikhululekele, ebingelele abantu abasenkantolo futhi ememeze ukuthi umthanda kangakanani unina. Izolo ubephansi futhi ebukeka ekhathele. IMantshi uPaul du Plessis ibonakala icasulwe yindlela lo mculi aziphatha ngayo futhi ngokudlule yamtshela ukuthi akanake ayeke ukubuka abantu abathamele icala. UDu Plessis uthe uzomvumela udokotela ukuthi angene ebhokisini wabe icala eselihlehlisela uFebhuwari 21.