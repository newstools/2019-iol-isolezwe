NgoMsombuluko abafundi baseSibonelo bakhishwe esikoleni kungakashayi isikhathi sokuphuma emuva kokuhlaselwa. Abazali abathinte Isolezwe bathe bakhathazekile ngokuphepha kwezingane zabo ngoba zifike zithukile emakhaya. “Isiphethe kabi indaba yokuthi izingane zethu zikhonjwe ngezibhamu esikoleni, kuyacaca ukuthi aziphephile. Siyacela uMnyango wezeMfundo ungenelele ngoba iyasithuthumelisa le ndaba, ngeke sisakhululeka uma izingane zisesikoleni,” kusho omunye wabazali. Abazali bacele ukungadalulwa amagama ngoba besaba ukuthi izingane zabo zingase zihlukunyezwe. Isolezwe lizamile ukuthinta abaphathi besikole kodwa abazange baziphendule izingcingo zabo. UMnuz Kwazi Mthethwa, okhulumela uNgqongqoshe woMnyango wezeMfundo KwaZulu-Natal, uMnuz Mthandeni Dlungwane, usigxekile isenzo sokugasela kwezigebengu esikoleni nezibhamu esho nokuthi Isibonelo High yisikole esinomlando omuhle ngakho kufanele siqashelwe. “Sicela onolwazi ngezigebengu ezigasele eSibonelo aludlulisele emaphoyiseni ukuze ziboshwe. Siyacela nomphakathi uqaphe isikole, uqinisekise ukuthi siphephile ngoba ngesawo. Kufanele ulekelele nonogada bethu ngoba abaziphathi izibhamu. Sigqugquzela abanolwazi ukuthi bangathuli,” kusho uMthethwa. Ikhansela le ndawo elibizwa ngoTakalani lithe liyizwile kancane indaba yaseSibonelo kodwa ngeke likwazi ukuphawula lingakabi nemininingwane egcwele. “Uma kwenzeke okuthile ngiye ngishaye imoto ngiye khona ukubheka ukuthi yiluph usizo oludingekayo ezindaweni ezehlukene emphakathini. Udaba lwaseSibonelo ngiluzwile kancane kodwa ngeke ngikwazi ukuphawula okwamanje.”