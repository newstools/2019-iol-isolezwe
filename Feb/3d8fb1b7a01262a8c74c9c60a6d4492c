Ukuqulwa kwecala likaMnuz Nkosinathi Shangase (47), kuphothulwe ngoLwesihlanu eNkantolo eNkulu yaseMgungundlovu. UNkk Thabisile Shangase (uMaDoyisa) washona ngo-Ephreli 2016. Kusolwa ukuthi wadutshulwa ngesibhamu iR5. Ngesikhathi kwenzeka lesi sigameko Isolezwe lathola ukuthi umsolwa wayesevele elobola omunye wesifazane ubudlelwane bakhe nomkakhe bungasebuhle. Umufi (46) wadutshulwa eqeda ukungena emzini wakhe oseNapierville, eMgungundlovu, ephuma emsebenzini. Umyeni wakhe, owayesebenza ophikweni lwePublic Order Policing (POP) eMgungundlovu, kuthiwa wahilizisana nomufi owayesafake umfaniswano wasemsebenzini. Kuthiwa wamdubula phambi kwezingane zabo. Kusolwa ukuthi uShangase wathatha isibhamu wadubula unkosikazi wakhe maqede wabaleka. Kuthe sekugcwele amaphoyisa wabuyela emzini wakhe wazinikela. NgoLwesithathu nangoLwesine, umsolwa kuthiwa wethula ubufakazi enkantolo lapho aveza khona ukuthi usola ukuthi abantu abebezofuna ukubulala yena abafika bahlasela unkosikazi wakhe njengoba afika emzini wakhe esebulewe. Ilungu lomndeni kamufi, elingathandanga ukuba igama lalo lidalulwe, liveze ukuthi balindele ukuba inkantolo imlahle ngecala umsolwa bese egwetshwa ngesenzo sakhe. Kwavela nemibiko yokuthi base behlala bexabana emzini wabo kukhona nowayesephezu kwezinhlelo zokufaka isehlukaniso. Umufi wayesebenza esibhedlela i-Edendale kusukela ngo-1992 efunde wagogoda kwezokubelethisa. Izingane zabo kuthiwa sezihlala nezihlobo zikamufi ngenxa yokuthi zisezincane - endala yayineminyaka ewu-11, enye ineyisikhombisa, eyokugcina ineminyaka emine ngesikhathi kwenzeka lesi sehlo.