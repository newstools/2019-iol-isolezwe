UMholi weDA, uMnuz Mmusi Maimane, uthe uma umengameli eqala ebheka okufunwa abantu phambili bazozwana kodwa uma esabeka phambili lokho okufunwa abaholi be-ANC bazohlale bengaboni ngasolinye. Uthe ubengajabula ukuthi zonke izikhulu ze-ANC ezithinteka kwinkohlakalo yaseBosasa sezizobhekana nokushushiswa. “Lezi zinsolo azizintsha kumele ngabe sekukhona asebeboshiwe,” kusho uMaimane. UMengameli we-EFF uMnuz Julius Malema uthe isizathu esidale ukuthi bangayinyomfi izolo ukuthi uRamaphosa ukwenzile lokhu abebekufuna ukuthi achaze ngodaba lweBosasa ngaphambi kokuthi athule inkulumo yakhe. UMalema uthe uRamaphosa uphumile kumqulu wokhetho we-ANC wanquma ukuntshontsha amaphuzu akumqulu wabo wokhetho. Umholi we-FFPlus, uDkt Pieter Groenewald, uxwayise ngokuthi uma uRamaphosa eqhubeka nohlelo lokuthathwa komhlaba ngaphandle kwesinxephezelo ngeke aze awukhulise umnotho wezwe. UMgcinimafa jikelele we-ANC, uMnuz Paul Mashatile, uthe bayayamukela inkulumo kaRamaphosa, wathi ibinesigqi. UMashatile uthe bayakwamukela futhi ukubuyiswa koFezela ukuze kuqiniswe izinhlaka zokulwa nenkohlakalo. Umholi weGood Party, uNkk Patricai de Lille, uthe uyamuzwa umengameli ukhuluma ngezinhlelo ezintsha kodwa ufisa ukwazi ukuthi kwenzekeni ngezinhlelo ezindala okwakukade kwakukhulunywa ngazo. Uthe ujabule ngohlelo lwe-Early Childhood Development. “Uhulumeni angakwazi ukukhulisa umnotho wezwe ngokuthi afake kakhulu imali kwingqalasizinda,” kusho uNkk De Lille. Umholi weCope, uMnuz Mosiuoa Lekota, uthe bengalindele okutheni enkulumeni kamengameli ngoba vele bekuphindwa izithembiso ezindala.Uthe ukwethulwa kwalenkulumo sekuphenduke umbukiso wemfashini, ayiqhamuki namasu okuxazulula izinkinga ezibhekene nomphakathi.