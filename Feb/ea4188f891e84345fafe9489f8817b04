SEKUPHAKANYISWE ukuthi zigcwaliswe izikhala eziyisishiyagalombili kwibhodi yenhlangano yezokusakaza kuleli iSouth African Broadcasting Corporation (SABC). Lesi siphakamiso senziwe ePhalamende ngoLwesine kulandela ukuthi njengamanje, azikho izinqumo elingakwazi ukuzithatha. Okunye okuholele kulesi siphakamiso, ukubheka uhlelo lwekomiti lephalamende likazwelonke njengoba lisalelwe isikhathi kuze kube uMashi 20. Kuvuleka lezi zikhala nje, ibhodi leSABC lashiywa ngokusula emsebenzini yinqwaba yababekade bengamalungu alo, okubalwa phakathi kwabo uNkk Khanyisile Kweyama, Mnuz John Matisonn, Krish Naidoo noMnuz Mathatha Tsedu ekupheleni konyaka odlule. Basula nje laba abanye asebebaliwe, kwasekukhona abanye ababesebesulile phambilini ababekade nabo bengamalungu ayo le bhodi, okubalwa phakathi kwabo uRachel Kalidass, Victor Rambau, Febe Potgieter-Gqubule noNomvuyiso Batyi. NgoLwesine uSotswebhu oMkhulu we-DA, uMnuz John Steenhuisen, uthe uphatheke kabi ngoba ikomiti lezokuxhumana ephalamende lalithembise ukuthi lezi zikhala zizobe sezigcwaliswe ngoDisemba nyakenye. “ISABC isezinkingeni zemali. Ayikwazi ukuthatha izinqumo,” kusho uSteenhuisen. Uthe ukungakwazi ukuthatha izinqumo kwale nhlangano yezokusakaza ngenxa yokushoda kwamalungu ebhodini anele, kwenza kube nzima ukwenza umsebenzi wabo. “Angazi ukuthi ayikho yini indlela yokuthi kusheshiswe lokhu,” kugcizelela uSteenhuisen. Uthe uma kungatholakali abantu abafanele kule bhodi, lokhu kuzokwenza ukuthi isimo sibe sibi kakhulu kwaSABC. “Kungumsebenzi wethu ukuthi lezi zikhala zigcwaliswe,” kusho yena. Ukhuluma kanjena nje uSteenhuisen, imenenja yekomiti lezokuxhumana ephalamende uNkk Thuli ­Ganyaza-Twalo, ethe abantu abazogcwalisa lezi zikhala bazoqala ukuthungathwa kusukela ngoFebhuwari 12, bese kuthi inhlolokhono yona yenziwe ngoFebhuwari 26 kuya ku-27. Ngokwekomiti, umbiko wakwamukela labo abazoba ngamalungu ebhodi, uzokwenziwa ngoMashi 5. Usihlalo we House Committee, uCedric Frolick, uthe ube nezingxoxo nosihlalo wekomiti lezokuxhumana ukuze kusheshiswe ukuqashwa kwamalungu ebhodi. “Umhlangano wekomiti kuhlelwe ukuthi ube khona ngoLwesibili, okusho ukuthi ngesonto elizayo sizobe sesazi ukuthi sizoqhubeka kanjani ukuya phambili,” kusho uFrolick.