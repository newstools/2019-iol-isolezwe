Ngokwejwayelekile nxa uSuthu luzoba nomdlalo ekhaya luyaye lumeme abezindaba ngenhloso yokuveza izinhlelo zomdlalo nabasuke bekulindele esitheni abasuke bezodlala naso. Ngeledlule AmaZulu enze okufanayo emema izintatheli. UJohnson ubuzwe ngokufika kukaKhenyeza njengephini kwezakhe kwazise ubeyibambe kwiMaritzburg United angaqedanga ngisho inyanga ekuyona njengephini likaMuhsin Ertugral ogcine ewulaxazile umsebenzi kwiTeam Of Choice. UJohnson ushintshe ngisho ebusweni ebuzwa ngoKhenyeza kwacaca ukuthi akeneme kahle. “Kuhle ukubuya kwakhe kodwa angifuni abizwe ngephini lami lesibili ngoba akanasipiliyoni sokuqeqesha iqembu elikhulu futhi akanazicucu zomsebenzi. Ulapha ngoba ezofunda nje kwaphela. Kufanele afunde azame ukuthola izicucu, yilokho nje engimfisela khona,” washo kanje uJohnson. Ngokuthola kweSolezwe le nkulumo ayehlanga kahle ezikhulwini zoSuthu ezayizwa idlala emisakazweni yashicilelwa nasemaphephandabeni. “Izikhulu azinamanga nhlobo ngezakuzwa kushiwo ngoKhenyeza. Esinye sacanuka sathwala izandla ekhanda sibabaza indelelo yomqeqeshi. “Abaphathi abaneme ngale ndlela yokuthi bazimisele ngokumqondisa ubugwegwe uJohnson ngaphakathi eqenjini. “Bakholelwa ekutheni akwenzile akukuhle neze futhi akakhombisanga ukuba wubaba noma umholi oqotho. “Kungenzeka nokho ukuthi uJohnson akaneme ngokuqashwa kukaKhenyeza ngoba abaziswanga futhi abacelwanga ukuthi baphawule esezoqashwa. “Kwazi bani, hleze bakholelwa ekutheni uzobagada beno-Alan Clark,” kusho umthombo ozazi zonke ezoSuthu. UQedi Dlamini, oyimenenja yaMaZulu, utshele Isolezwe ukuthi lolu daba lulele kubaphathi abasazoludingida kahle. “Okwamanje alukakhulunywa lolu daba. Abaphathi abakhulu beqembu basazolubeka ezithebeni. “Ngiyafisa nokho kucace ukuthi asifuni kube sangathi kukhona ukuxabana phakathi komqeqeshi nesekela lakhe. “Mhlawumbe kufanele naye umqeqeshi acacise ukuthi ubesho ukuthini empeleni. Ngamafuphi nje lolu daba luzoba olunye lwezinto abaphathi abasazozidingida nakuba ngingazi ukuthi kuzoba yinto yanini. “Okubalulekile ukuthi iqembu linesifiso sokuthi abadlali balo abebelidlalela babe ngabaqeqeshi ngomuso. Lokhu kuyenzeka naphesheya kwezilwandle,” usho kanje uDlamini.