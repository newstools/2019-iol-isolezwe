UNGQONGQOSHE wezoBulungiswa nokuHlunyeleliswa kweziMilo kuzwelonke u-Advocate Michael Masutha usephumele obala ngokuhlangana nesikhulu seBosasa uMnuz Gavin Watson. UMasutha uthi uke walala ngisho kwenye yezindlu zaseBosasa ePort Elizabeth eminyakeni emithathu eyedlule. UNgqongqoshe uMasutha ubhoboke ngalolu daba ngoLwesithathu ephekwa ngemibuzo yilungu le-DA ePhalamende uGlynnis Breytenbach. Uthi ngesikhathi efihle ikhanda kule ndlu yeBosasa wayehambele umcimbi we-ANC iSiyanqoba rally kukhankaselwa ukhetho lohulumeni bezindawo luka-2016. UMasutha uthi wathintwa uzakwabo osephalamende embuza ukuthi unayo yini indawo yokulala wamtshela ukuthi ubeyenzile imizamo yokuyithola kodwa kunezinkinga. FUNDA: Bazothathelwa izinyathelo abanogcobho - Ramaphosa Uthe lo zakwabo angeke amdalule wathi sebezamile ukukhuluma nabantu bendawo ukuthola izindlu zokulala ngoba iPort Elizabeth iyidolobha elincane. Ngenyanga edlule kuboshwe abasolwa abahlanu mayelana nezinsolo zenkohlakalo ezithinta inkampani iBosasa. Le nkampani ibe sematheni kulandela ukufakaza kowayeyisikhulu kuyo uMnuz Angelo Agrizzi phambi kwiKhomishini kaZondo lapho edalule khona amagama osopolitiki abaningi be-ANC athi bebebagwazela ukuze basebenzise amandla abo ukuthi bathole amathenda kuhulumeni. 