OKLEBE sebehoxise incwadi egunyaza ukuboshwa kukaMnuz Ajay Gupta obhekene nezinsolo zenkohlakalo kuleli. Nyakenye oKlebe bakhiphe incwadi egunyaza ukuboshwa kukaGupta ngezinsolo zenkohlakalo ebichaza ukuthi amaphoyisa abengambopha noma inini uma etheleka kuleli. Kuvela lezi zindaba nje ngenyanga edlule abophiko lwezokushushisa kuleli (NPA) bahoxise amacala enkohlakalo abebekwe indodana yobengumengameli wezwe, uMnuz uDuduzane Zuma. UZuma no-Gupta bebebhekene necala lenkohlakalo emuva kokuthi owayeyiPhini likaNgqongqoshe wezezimali, uMnuz Mcebisi Jonas wasola uZuma ngokuzama ukumgwazela ehlangene nabomndeni wakwaGupta ukuthi abe nguNgongqoshe wezeziMali. UZuma waphike wama ngentaba wathi akaze akhulume ngendaba yemali kodwa wavuma ukuthi babonana noJonas ngosuku alushoyo. NgoLwesine ebusuku, okhulumela oKlebe, uBrigadier Hangwani Malaudzi uthe ukuhoxiswa kwencwadi egunyaza ukuboshwa kukaGupta bekungeke kugwemeke kulandela ukuhoxiswa kwecala ebekusolwa kulo uZuma ngoJanuwari. Uthe oKlebe basaphenya ngamacala athinta izinsolo zokulawulwa kombuso yidlanzana kuleli. 