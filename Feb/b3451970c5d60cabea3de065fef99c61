UPolela wabhala izinto ezehlukene ezithinta ukugwetshwa komculi uMolemo “Jub Jub” Maarohanye, osaphuma ejele noThemba Tshabalala okwashona abafundi ngesikhathi beqophisana ngezimoto eSoweto ngo-2010. Ezinye zezinto azisho ngukuthi uyethemba ukuthi abeseka uJub Jub bamnike uvaseline ukuze aye nawo ejele. Yize axolisa kodwa wakhonjwa indlela. Akuyena kuphela uPolela owangena enkingeni ngento ayibhala enkundleni yokuxhumana kodwa noNksz Penny Sparrow, owafanisa abantu abamnyama nezinkawu, wahlawuliswa uR5 000 noma abhadle ejele izinyanga ezingu-12. Umbutho wezokuvikela waxosha ilungu lawo nyakenye ngokubhala kwiFacebook ukuthi sekuyisikhathi sokuthi kubulawe abantu abamhlophe ukuziphindiselela ngobandlululo. UMnuz Mageti Vincent Mohlala, wayesebenzela esikhungweni samasosha eWonderboom, ePitoli. Wayesesebenze iminyaka engu-13 emasosheni ngesikhathi exoshwa. Esibhedlela iPrince Mshiyeni eMlaza, kwakhonjwa indlela owayesafundela umsebenzi owabhala kwiFacebook esabisa ngokudlwengula ingane yakamakhelwane eneminyaka engu-10 ukuze ayiqede ukuphapha. Nyakenye eMediclinic eGoli kuxoshwe umhlengikazi owabhala egxeka uNksz Cherly Zondi, othi wadlwengulwa nguMfundisi Timothy Omotoso, ethi uzenza umuntu ogiliwe ekubeni wayedayisa ngomzimba ukuze athole imali, manje usefuna ukudatshukelwa kuthiwa udlwenguliwe.