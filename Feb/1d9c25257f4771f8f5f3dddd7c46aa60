Usihlalo waleli komiti, uMnuz Hlomani Chauke, uthe lokhu kufakazelwa nayisekhula yomnyango evimbela ukusetshenziswa kwamaselula. Uthe bahlaba ikhwelo lokuthi angavunyelwa ukuthi asetshenziswe ngoba lokhu kunqinda ukuhanjiswa kwezidingo emphakathini. “Kucacile ukuthi amaselula avaliwe, akumele asetshenziswe uma kusizwa abantu abasuke befuna usizo. Siyabagqugquzela abantu ukuthi baqhubeke babike labo basebenzi abazoqhubeka nalo mkhuba,” kusho uChauke. Uthe umnyango ubanike isiqinisekiso sokuthi uzobuyekeza umgomo wawo kulabo basebenzi abasiza umphakathi mayelana nokungasetshenziswa kwamaselula ukuze uqiniswe lo mgomo. “Sigculisekile ngezinyathelo ezithathwe ngumnyango mayelana nokunika izexwayiso ezibhaliwe kulabo basebenzi basehhovisi lasoThongathi ababikwa ukuthi basebenzisa amaselula ngesikhathi kuphele ugesi engabe basiza abantu abadinga ukuzosizwa,” kusho uChauke. Uthe kuyakhathaza ukuthi kukhona labo basebenzi abangawulandeli lo mgomo okusho ukuthi kukhona abangawenzi umsebenzi wabo. Uqhube wathi kumele kuqiniswe kwezokuphatha ukuze lo mgomo ulandelwe. Uncome nomsebenzi owenziwe nguNksz Nosipho Mkhupheka, wehhovisi laseScottburgh, ovela ezinkundleni zokuxhumana enconywa ngokusebenza noma sekudlule isikhathi ukuze asize abantu. “Yizinto ezifuze lezi esifuna ukuzibona nsuku zonke.” Esephetha unxuse abantu ukuthi baqhubeke nokubhalisela ukuvota ngaphambi kokuba usuku lokuvota lufakwe emqulwini kahulumeni okuzokwenzeka ngasekupheleni kwale nyanga.