UNgcobo uthe uzoqhubeka nokuba yingxenye yenyunyana njengoba enxusiwe ukuthi asize uma edingeka. Lokhu ukusho ngemuva kokuba iMeya yoMkhandlu waseZululand, uMfundisi Thulasizwe Buthelezi, ithe uNgcobo usenomdlandla ngakho unxenxwa ukuthi aye ePhalamende ayoqhubeka nomsebenzi. UNgcobo uvumile ukuthi unxenxwa kwezepolitiki ukuthi ayoqhubeka nomsebenzi. “Ngesikhathi ngithatha umhlalaphansi ngemuva kwengqungquthela yokukhetha ubuholi eyayiseNyuvesi yaseZululand, ngangizitshela ukuthi ngizoke ngilale ngiphumule izinyanga ezintathu, ngivuke ngidle ngiphinde ngilale kodwa lokhu akwenzeki njengoba ngimatasa kakhulu kunakuqala. Nginxenxiwe ukuthi ngingene kwezepolitiki, kunalabo abafuna ngingene ebhizinisini. Ngisalinde isimemo sokuthi ngiyoshumayela izwi leNkosi ngoba ngike ngabona enye inceku ime eduze kwebhanoyi ngabona ukuthi yibhizinisi elishisayo,” kusho uNgcobo ethi uyantela ngalokhu kokuba yinceku. Ukusho lokhu ngesikhathi kunomcimbi wokumvalelisa ngoLwesihlanu ebusuku obuseNatu Teacher Development Institute and Conference Centre eMadadeni. Ubevaleliswa ngemuva kokuchitha iminyaka engu-18 engumengameli wale nyunyana. UNgcobo uthe ziningi izingqinamba nezimpi abehlangabezana nazo kodwa bazilwa bazinqoba. Uthe ujabule ukuthi ekugcineni othisha bakwaGrade R sebezobhekelelwa njengoba uhulumeni ehlela ukuthi i-Early Childhood Development ibe yimpoqo. “Ewu lokhu kwenzeka sesilwe salwa, nokho siyabonga. Kumele ngabe labo thisha kade bahlonishwa ngokuthi baqashwe ngokugcwele,” kusho uNgcobo. Uthe amalungu enyunyana nethimba labaholi abaphezulu abahola inyunyana bangathembela kuMengameli omusha uMnuz Allen Thompson ngoba unamava aziwayo. Ubalule isehlakalo sokulahlekelwa ngothisha ababili ababeyizishoshovu zenyunyana okwadingeka ukuthi baze baqashe umphenyi ozimele ukuze kutholakale izidumbu zabo ngemuva kokubulawa bayogqitshwa ehlathini. “Yisikhathi esaba nzima lesi, kwakudingeka sime noma kunzima. Labo thisha babulawa ngoba belwa nenkohlakalo.” Uthe sibaphathe kabi nesehlakalo sokudutshulwa kukaThompson nyakenye. UNgcobo uvaleliswe ngesipho semoto esivela enyunyaneni.