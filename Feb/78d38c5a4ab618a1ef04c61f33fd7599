Le mali eyokungenela ukhetho kuzwelonke nasezifundazweni zakuleli. Lokhu kuvezwe izolo ikhomishini eyengamele ukhetho kuleli i-Independent Electoral Commission (IEC) kulandela ukufakwa emqulwini kahulumeni lolu suku okwenziwe nguMengameli Cyril Ramaphosa nondunankulu bezifundazwe. Ukufakwa kwalolu suku kulo mqulu kusho ukuthi kuvaliwe ukubhalisela ukuvota obekuqhubeka emahhovisi e-IEC kubona bonke omasipala. Okhulumela i-IEC, uNksz Kate Bapela, uthe imali ezokhokhwa ye-deposit yokungenela ukhetho iyafana neyayikhokhwa ngo-2014. Uthe uR200 000 owokungenela ukhetho kuzwelonke kuthi ukungenela ukhetho ezifundazweni kube uR 45 000. “Le mali iyabuya uma iqembu lithole isihlalo ePhalamende noma eziShayamthetho zezifundazwe. Uma likhale ngaphansi imali ayibuyeli emuva iyiswa kwiNational Revenue Fund.” Uthe kuzoqala uhlelo lokuqoka abantu abazowamela wathi bazokhipha i-timetable maduzane ngokuzokwenzeka kuze kufike usuku lokhetho. Amaqembu angakwazi ukuqoka abantu abazowamela esebenzisa i-website yakwa-IEC, noma bahambise amagama abo emahhovisi ale khomishini aseCenturion. “Siqale uhlelo lokuthi amaqembu alethe abantu abazowamela besebenzisana i-website okhethweni lwango-2016 lohulumeni basekhaya. Babalelwa ku-30 000 abantu okwalethwa amagama abo ababezomela amaqembu okwenziwa nge-internet. Bebonke abantu abalethwa bangu-64 000 ababemele amaqembu.” Uthe ukuletha abantu nge-internet kusiza ekutheni amaqembu akwazi ukulungisa amaphutha, kulula ukukhokha futhi kuyashesha ukuthi kushintshwe labo abanezikhalo. Izindlela okungakhokhwa ngazo uma ungenele ukhetho, ukukhokha ngesheke eliphuma ebhange, ukukhokha nge-Electronic Funds Transfer (EFT) noma ukufaka imali ngqo kwi-akhawunti yase-IEC. Kuzokhumbuleka ukuthi ngo-2016 iNFP yahluleka ukungenela ukhetho kuzwelonke ngoba ingakhokhile yakwazi ukungenela kuphela ukhetho lwaseNquthu. Ngo-2014 iqembu lalidinga amavoti angu-45 892 ukuthola isihlalo ePhalamende. ENorthern Cape lalidinga angu-13 627 kanti eGauteng lalidinga angu-59 219.