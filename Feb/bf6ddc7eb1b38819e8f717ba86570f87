Isikhalo sifakwe abazali abangeneme. Bacele uNgqongqoshe wezeMfundo KwaZulu-Natal uMnuz Mthandeni Dlungwane ukuba angenelele. Izindawo ezithintekayo kuthiwa uMgazini naKwaNxamalala. Ezikole okuthiwa bagxile kuzo yiMnyakanya High, iBhamu High neNqamu High. Umzali obebalisa uthe indodana yakhe kufanele engabe iqalile ukufunda * -matric kulo nyaka kodwa ivalwe kuzona zonke izikole zendawo ngoba kuthiwa yalwa. “Ikomiti belilamula izimpi zezigodi ebezisikhathaza lapha eNkandla. Lisijikele langena izimpi zezingane ezikoleni. Okubi abafundi abasuke bethinteka baxoshwa unomphela esikoleni bavalwe nakwezinye ezingomakhelwane. Ingane yami ilwe nomfana ongasafundi ngonyaka odlule. Ikomiti nenkosi uZuma bavele bamxosha esikoleni bathi kwakumele abaleke ayobika angaphindiseli,” kusho umzali. Uthe sebezamile nabanye abazali ukuxoxa neNkosi kodwa ithi basazobazoxosha nabanye. UMnuz Khanya Mpanza ongusihlalo wekomoti okukhalwa ngalo uthe ucela kukhulunywe neNkosi namanye amalungu ngoba yena ungumuntukazana. Inkosi Bheki Zuma yakwaNxamalala ithe akukho okubi ngezinqumo ezithathwa yileli komiti ngoba lisebenza ngokwemigomo yesigungu sabazali bazo zonke izikole ezithintekayo. “Okokuqala lapha kusemakhaya, akufani nasemalokishini lapho okuthi uma kubulewe umuntu kuvele kuthuleke. Uyabona la uma ubulele ingane yomuntu kusuka impi embi kabi. Empeleni uma kuke kwabulawa umfundi ekade elwa nomunye esikoleni, kusuka impi yezigodi kufe abantu nhlangothi zonke. Yikho sithe umfundi obanjwa nesibhamu esikoleni noma nommese noma nje nesikhali esiyingozi siyamxosha kuhlanganisa nalaba abalwayo. Labo abakhalayo basho ukuthi uma kufe izingane zabo kumele kuthuleke yini? Ngabe bangathanda ukubona umfundi obulele ingane yabo eqhubeka nokufunda ekubeni eyabo ingane isishonile? Abantu abayeke ukudlala ngathi,” kusho Zuma. Uthe naye uyafuna ukuhlangana noNgqongqoshe wezeMfundo KwaZulu-Natal amchazele ngale nkinga. Okhulumela uMnyango wezeMfundo, uMnuz Muzi Mahlambi uthe njengoba abazali bethi bambikele ungqongqoshe, udaba lwabo luyasetshenzwa. “Kunethimba elajutshwa wuNgqongqoshe uDlungwane, iRapid Response Team ukubhekana nalezi zimo engikholwa wukuthi yilo alijube eNkandla. Lizobuya lizoletha umbiko ogcwele kuye ozocacisa ngesimo esenzekayo bese kuthathwa izinyathelo,” kusho uMahlambi.