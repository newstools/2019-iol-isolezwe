Lokhu kulandela ukumisa ukufunda kwenyuvesi yaKwaZulu-Natal neDurban University of Technology ngenxa yemibhikisho eqale ngoMsombuluko yezitshudeni ezikhala nangezinye izinto ezithinta ukuxhaswa ngemali yokufunda. NaseMangosuthu University of Technology kusuke uthuli lwezichwe kwashayana izitshudeni ezeseka i-EFF neSasco, kwathi ezimbili izitshudeni zalaliswa esibhedlela. ENyuvesi yaseZululand, oNgoye, kuthiwa ibe khona imibhikisho kodwa alukho udlame olubikiwe. UNkk Pandor uthe izitshudeni zikhala ngokuthi azikwazi ukubhalisa, ukuthola indawo yokuhlala ngoba isikhwama esixhasa ngezimali iNational Student Financial Aid Scheme (NSFAS) asikhokhile. “Ukuvalwa kwezikhungo kuzophazamisa unyaka okuzokwenza ukuthi abanye bangakwazi ukuphothula iziqu ngesikhathi. Sizimisele ukusiza izikhungo okuyinto esayisho kuqala unyaka. Ngijube uMqondisi jikelele womnyango uMnuz Gwebs Qonde, ukuthi asize lezi zikhungo,” kusho uNkk Pandor. UNkk Pandor uyalele nomlawuli wesikhashana weNSFAS ukuthi aphendule izikhalo zezitshudeni ngokushesha. Kwenzeka lokhu nje nebamba likaNdunankulu wesifundazwe uMnuz Sihle Zikalala lizohlangana nezinhlaka ezehlukene kwezemfundo ukuze kuxazululwe lesi simo. UZikalala unxuse izitshudeni ukuthi zingashisi impahla, kuxoxwe ngezinkinga. Uthe umhlangano owawunyakenye kwavunyelwana ngokuthi uhulumeni kumele abe yingxenye yethimba elizoqinisekisa ukuthi akubi nokuphazamiseka kokufunda. Uthe kulo mhlangano kwakukhona bonke abaphathi bamanyuvesi, izinhlaka zezitshudeni nezinye izinhlaka kwezemfundo. Lo mkhankaso wokuvala izikhungo usudlulele naseGoli njengoba izolo enyuvesi iWits kuqale umbhikisho wezitshudeni ezikhala ngeNSFAS. Lezi zitshudeni zidube nokudla zaqhinqa kule nyuvesi zilinde kuze kufike abaphathi abebezokhuluma nazo bamukele nezikhalo. Okhulumela iDUT uMnuz Alan Khan uthe, inyuvesi ivuliwe noma bemise nse ukufunda. Uthe izitshudeni zingakwazi ukubhalisa zisebenzise i-internet wathi bazitholile izikhalo ezithinta iNSFAS, indaba yendawo yokuhlala nokuthuthwa kwezitshudeni. “Sizoqala ukufunda ngoLwesine, sinxusa izitshudeni nabasebenzi ukuthi balokhu bebheka iwebsite yethu lapho sizomemezela khona.” ONgoye siluliwe isikhathi sokubhalisa kuze kube uLwesihlanu.