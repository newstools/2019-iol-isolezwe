UNgqongqoshe wezokuBusa ngokuBambisana nezoMdabu KwaZulu-Natal, uNkk Nomusa Dube-Ncube izolo uthumele isitatimende kwabezindaba edlulisa amazwi enduduzo emindenini ethintekayo echaza ngosizo oluzonikwa umphakathi waseMsinga. Abashonile nguMnuz Thulani Buthelezi (60) noNksz Mathuli Mkhwanazi (28) baku-ward 16 eMsinga. Laba kuthiwa bashonele endaweni yesigameko kulandela ukuduma kwezulu obekuphelezelwa yimvula enamandla ngoLwesithathu. Omunye wesifazane oneminyaka engu-32 ulimale kanzima wabe esephuthunyiswa esibhedlela. Okhulumela amaphoyisa KwaZulu-Natal uLt. Colonel Thembeka Mbele uthe kukhona amadokodo avuliwe ngokushona kwababili eMsinga. UNkk Dube-Ncube uthe: “Sidumele kakhulu ngomshophi okushone kuwo abantu ababili, siyazwelana kakhulu nemindeni yabo futhi siyabakhulekela ngalesi sikhathi esinzima. Sesithumele ithimba lethu ukuba liyolekelela imindeni ethintekayo eMsinga. Mkhulu umsebenzi okumele wenziwe ukulwa nalezi zimo uma isimo sezulu sihlasela,” kusho uNkk Dube-Ncube. Kusuka izolo, umnyango ubusuqalile ulekelela umphakathi ngokufaka okuvimba izulu, ezindaweni ezahlukene ezihlaselwa kakhulu wukuduma kwezulu. UNkk Dube-Ncube uthe njengoba kungeyona yonke imizi eKZN abazokwazi ukufaka kuyo okuvimba zezulu bacela abakweminye imizi bazithengele ukuze bazivikeleke. Ithimba elithunywe wumnyango lizobhekelela nemindeni elinyalelwe wuphahla lwezindlu, nezinye izimpahla. Umnyango unxuse umphakathi waseKZN ukuba uqikelele ikakhulukazi uma ubona isimo sezulu sishitsha.