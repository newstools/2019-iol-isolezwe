Lokhu kulandela ukuthi uMnuz Langalakhe Jili oyiMenenja kaMasipala eNkandla enqume ukusidlulisa isinqumo seJaji uPiet Koen weNkantolo eNkulu yaseMgungundlovu sokuba asule esikhundleni njengoba ebemangalelwe uNkk Dube-Ncube. Umyalelo wokuchitha uJili esikhundleni uphume ngoLwesine lo mhla ka-21 ngesonto eledlule. Lesi senzo sicasule amakhansela kaKhongolose aseNkandla avele aduba umhlangano ebalisa ngokuthi yini lena eyenza uJili agoloze ukuphuma esikhundleni . Akukapheli ngisho izinsuku ezingaki uNkk Dube-Ncube ezwakalise injabulo ngesinqumo sokuchithwa kukaJili abethi sihlaza iDA nomholi wayo, uMnuz Zwakele Mncwango ngoba ubemehlisa isithunzi ethi uyayiziba indaba yaseNkandla ngoba kukhona akuhlomulayo. UNobhala we-ANC esifundeni iMusa Dladla uthe badumele ngokuziphatha kukaJili. “Lo muntu sakhala ngaye ngo-2016 esaqokwe njengebamba ukuthi akangeni esigabeni * -54 A esihambisana nesipiliyoni esidingeka ezikhulwini zomasipala. Ngemuva kokhetho kwaphoqeka ukuba angawulawuli umhlangano wokufungiswa kwamakhansela. Kwaze kwaba isithunywa esasivela ehhovisi likaNgqongqoshe uNkk Dube-Ncube esaphatha lowo mhlangano. Sathi asisoze sihlale emihlanganweni enoJili ngoba akaqokwanga ngendlela. Namanje eNkandla kumapeketwane amakhansela ahlukene phakathi ayayibona le nto esikhala ngayo siyi-ANC,” kusho uMnuz Nathi Xulu okhulumela i-ANC eMusa Dladla. Isinqumo besithi uJili kumele aphume esikhundleni ngoLwesine lomhla ka 21 kodwa wahlala ngenkani yize ebengakasifaki isicelo sokudluliswa kwecala. UJili uthe inkinga amakhansela kaKhongolose awazi lutho futhi awayiqondi nemigudu yomthetho, yikho encamele ukushiya umhlangano obubalulekile engakezwa nokuthi kuzothiwani. “Ngiyavuma, inkantolo iwukhiphile umyalelo wokuba ngisule kodwa sinikezwe ithuba lokuthi sisidlulise isinqumo nokuyinto esayenza ngaleso sikhathi sathumela incwadi kubameli bakwaThabethe and Cebekhulu boMnyango wezokuBusa nokuBambisana neZindaba zoMdabu. Okunye imininingwane evela ejajini iphambene ngoba ikhomba ukuthi mina ngisebenza emthonjaneni ekubeni kungenjalo. Amakhansela e-ANC awudubile umhlangano kodwa awe-IFP ahlalile umkhandlu wakwazi ukuthatha izinqumo, okubalwa nodaba lwami lokudlulisa icala. Kube buhlungu ukubona abantu abakhethwe umphakathi beshiya umhlangano wentuthuko yabantu ababavotele,” kusho uJili. Uthe namanje useyimenenja yaseNkandla. IJaji uKoen lithe ukuqashwa kukaJilli kuphambene nezigaba zeLocal Government Municipal System Act. Lithe ngisho isipiliyoni seminyaka emihlanu edingekayo akanaso kodwa unesezinyanga ezingu-11 zokuphatha. Kuvele nokuthi kwaba nenkohlakalo ekunyuselweni kwakhe umholo. Ngo-2017 kwabikwa ukuthi uJili usekhiphe amathenda angaphezulu kwemali enguR20 million ezinyangeni eziyisithupha esesikhundleni. Kwakhalwa ngokuthi ubesebenzisa ngokungafanele iRegulation 32. Nokho wazichitha lezo zinsolo. UMasipala waseNkandla uke wabhalela owayenguNgqongqoshe kazwelonke wezokuBusa nokuBambisana neZindaba zoMdabu, uMnuz Des Van Rooyen uncenga ukuba uJili aqhubeke nesikhundla sakhe futhi inganakwa indaba yesipiliyoni esasidingeka kodwa bachithwa. UMnuz Lennox Mabaso woMnyango uthe akakwazi ukuphawula ngoba ubambeke enkulumeni kaNdunankulu wesifundazwe eMgungundlovu.