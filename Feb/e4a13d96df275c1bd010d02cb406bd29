Lokhu kuvezwe ngoNgqongqoshe weziMali, uMnuz Tito Mboweni, izolo ngesikhathi ethula isabelomali sakhe. UMboweni uthe uNgqongqoshe wamaBhizinisi kaHulumeni, uMnuz Pravin Gordhan, uzokuqapha ngelokhozi ukusebenza kwalezi zinkampani ukuze aziphucule ngoba eziningi zazo azenzi kahle. UMboweni umemezele ukuthi babeke uR69 billion abahlose ngawo ukutakula i-Eskom eminyakeni emithathu ezayo. “Njalo ngonyaka sizokhipha uR23 billion ozosetshenziswa ukulungisa isimo e-Eskom. Sizoqapha ukuthi imali isebenza kanjani. Kumele kube khona izinyathelo ezithathwayo uma isimo singaguquki yize sesingenelele,” kusho uMboweni. Uthe kumele ibhekwe kahle indaba yokusebenza kwamabhizinisi kahulumeni ngoba iningi imali efakwa kuwona. UMboweni uthe uhulumeni ngeke ayisize i-Eskom ekukhokheni izikweletu zayo kodwa uzoyisiza ekutheni ikwazi ukuqhubeka nokwenza umsebenzi wayo. “Sizimisele ngokuwasiza amabhizinisi kahulumeni kodwa lokhu ngeke sivele sikwenze, into esiyifuna kakhulu wukuthi la mabhizinisi akwazi ukuzimela angahlale ebheke ukuthi uhulumeni kumele ahlale ewatakula,” kusho uMboweni. Uthe umbuzo okumele bazibuze wona ukuthi basawadinga wonke yini amabhizinisi kahulumeni, wengeza ngokuthi uma bewadinga kumele baqhamuke nezindlela zokuphucula indlela asebenza ngayo. UMboweni umemezele ukuthi bazoqinisa nendlela iSARS esebenza ngayo. “Kumele iqiniswe indlela okuqoqwa ngayo intela, kuphinde kukhuthazwe nabantu ngosiko lokukhokha,” kusho uMboweni. Uveze nokuthi emasontweni ambalwa ezayo bazomemezela uKhomishana omusha waseSARS. ISARS inebamba likaKhomishana, uMnuz Mike Kingon, ngemuva kokuthi uMengameli uCyril Ramaphosa akhomba indlela uMnuz Tom Moyane ngoba emsola ngenkohlakalo nokuhluleka ukwenza umsebenzi wakhe.