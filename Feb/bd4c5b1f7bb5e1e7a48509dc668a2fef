Namhlanje iSilo samaBandla uGoodwill Zwelithini kulindeleke ukuthi sivule isiShayamthetho ngokusemthethweni bese kuthi kusasa uMchunu athule inkulumo yakhe mayelana nesimo sesifundazwe. Ihhovisi likaMchunu likuqinisekisile ukuthi nguyena ozokwethula inkulumo yesimo sesifundazwe yize ekade engekho isikhathi esiningi kusukela kuqale unyaka ebanjelwe nguNgqongqoshe wezokuThuthukiswa koMnotho esifundazweni uMnuz Sihle Zikalala. Umhlaziyi wezepolitiki ozimele, uMnuz Thabani Khumalo, uthe ucabanga ukuthi udaba lokudalwa kwamathuba emisebenzi, ukuthuthukiswa kwengqalasizinda nezinhlelo zokuthuthukiswa kwentsha kwezomnotho ngezinye zezinto ezizoba seqhulwini enkulumweni kaMchunu. “Ngicabanga ukuthi le nkulumo kaMchunu sekungeyokugcina, angiboni eqhubeka njengondunankulu ngemuva kokhetho lukazwelonke,” kusho uKhumalo.