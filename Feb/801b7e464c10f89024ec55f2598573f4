UNkk Gugu Mkhize okuthiwa wazibeka ngoSepthemba ukuba ngumholi wale khwaya, iGNF Mass Choir, enamalungu angu-140, kuthiwa waphakamisa nokuthi kuthengwe amajazi azoba umfaniswano wekhwaya. La majazi kaR140 000, kuthiwa wathi ijazi ngalinye lizobiza uR1 000 kumthungi amthola elokishini laseHammarsdale, iMpumalanga. Kuthiwa amalungu ebandla ashaya amakhala ngale mali ngenxa yokuthi kukhona abangasebenzi kula malungu ekhwaya. Umholi webandla uBishop Nhlapho, kuthiwa wabe esefaka isandla waxhasa ngoR70 000, nokwenza ilungu ngalinye lakhokha uR500. Ngasekupheleni kukaDisemba, kubikwa ukuthi afika engaphelele amajazi, kodwa iningi lasala lincela izithupha ngokungafiki kwamajazi alo. Elinye ilungu lekhwaya elicele ukungadalulwa, litshele leli phephandaba ukuthi selithole ukusatshiswa, kwathiwa bazothathelwa izinyathelo uma belokhu benemibuzo ngalawa majazi. “Nami angilitholile ijazi kodwa ngalikhokhela, kodwa lo mama usesitshele ukuthi awasekho amanye azofika. Sibone kungcono sizomfaka ephepheni ngoba kukhona abanye abamfihlayo, abangafuni kutshelwe nomfundisi. Le nto iyasicika ngoba kukhona abake bazama ukumceba ebandleni ukuthi wasulelani esikoleni ayesolwa kuso ngenkohlakalo kodwa kwathiwa akufihlwe ebandleni,” kusho leli lungu le bandla ngentukuthelo. Omunye uveze ukuthi uNkk Mkhize musha ebandleni, yena uthi selokhu wafika ngo-2016, okuyinto abanganaso isiqiniseko sayo. Ethintwa uNkk Mkhize uzwakale ethukile, waveza ukuthi konke lokhu kungamampunge, akanalwazi nakancane ngekhwaya namajazi. “Hhayi, angikwazi lokho, kungani beze ephepheni bengabuzanga? Angazi majazi lawo!” kusho uNkk Mkhize. Kule nkulumo ayikho impendulo eqondile ebezimisele ukucacisa kuyo ngalezi zinsolo, kunalokho ubegcizelela ukuthi akeze kuye lawo malungu akhonondayo. UMnuz Xolani Radebe ongumthungi uvumile ukuthi wabiza uR1000 ijazi ngalinye. URadebe uthi akawona * -140 amajazi okwathiwa akawathunge. “Into ekanjalo yona, ngacelwa ukuthi ngithungele abangu-100 ngawahambisa wonke. Ngawuthola * -R70 000 kodwa ngoba abazalwane abanye abasebenzi ngavuma ukuthi enye sebeyoyikhokha kancane. Anginalwazi ngokunye okwenzekayo kodwa mina ngawenza wonke umsebenzi engangicelwe wona,” kusho uRadebe.    