Ijaji lithe ukuchithwa kobuholi boMahumapelo babungekho emthethweni. Ubuholi boMahumapelo buchithwe ngo-Okthoba nyakenye yisigungu esiphezulu se-ANC safaka ubuholi besikhashana obuholwa uNdunankulu, uMnuz Job Mokgoro. Ukukhishwa kukaMahumapelo nesigungu sakhe kwalandelwa imibhikisho enodlame, nokwaholela ekutheni ubuholi bukazwelonke bungenelele. Amalungu omphakathi abekhala ngokuthi uhulumeni we-ANC, eNorth West awusebenzi futhi ugcwele inkohlakalo. OMahumapelo udaba lwabo balufaka enkantolo ngenhloso yokuthi kubuyekezwe isinqumo sokuchithwa kwabo. IJaji Fayeeza Kathree-Setiloane lithe ubuholi bukazwelonke bahluleka ukuxoxisana nezinhlaka eziphansi ngaphambi kokuthi buthathe isinqumo. “Ukuhlakazwa kobuholi besifundazwe kwahambisana nobundlovu kayiphikiswa ngoba akuzange kuxoxiswane namagatsha ngaphambi kokuba kufinyelelwe kwisinqumo,” kusho uKathree-Setlloane. Uthe lesi sinqumo sasingenabo ubulungiswa futhi saphula imigomo yeqembu. Ijaji liqhube lathi ubuholi bukazwelonke bahluleka futhi ukunikeza izizathu zokuthi kungani buhlakaza ubuholi besifundazwe. Kwenzeka lokhu nje, ubuholi boMahumapelo busalelwe izinsuku ezintathu kuphela ukuthi buphelelwe isikhathi ehhovisi. UMnuz Zizi Kodwa osehhovisi likaMengameli Cyril Ramaphosa kwi-ANC uthe bazosiphonsela inselelo isinqumo senkantolo sokuthi kubuyiswe ubuholi besifunda saseNorth West obahlakazwa.