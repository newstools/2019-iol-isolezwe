UMagashule uthe izinsolo ezibhekene noMabe noKodwa zibekwe ngabesifazane abathile futhi alikho ilungu le-ANC elithintekayo lapho. “UMabe ubhekene necala lokuhlukumeza ngokocansi futhi yize icala limthethile kodwa owesifazane omsolayo useludlulisele kwiCommission for Conciliation, Mediation and Arbitration bese kuthi uKodwa yena ubhekene nezinsolo zokudlwengula owesifazane. Akuwona amalungu e-ANC alethe lezi zinsolo kuthina kodwa yilaba besifazane. Alikho ilungu le-ANC elidicilela elinye phansi ngoba i-ANC iyimbumba,” kusho uMagashule. Uthe okwamanje i-ANC izokhulunyelwa nguMnuz Dakota Legoete oyilungu lesigungu esiphezulu. “Umkhulumeli we-ANC nguPule Mabe kodwa okwamanje njengoba esabhekene nalesi simo i-ANC izoqhubeka ikhulunyelwe nguLegoete osabambile kulesi sikhundla,” kusho uMagashule. Uphinde waveza ukuthi uKodwa noMabe bacele ukushenxa ezikhundleni zabo ukuze babhekane nezinsolo ababekwe zona. “Yize uMabe noKodwa bethi azisilo iqiniso izinsolo ababekwa zona kodwa bakhombise ukuba ngamaqabane angempela uma bezicelela ukushenxa ezikhundleni zabo. “UMabe bekufanele abuye namhlanje (izolo) emsebenzini kodwa wasazisa ukuthi ucela ukulula ikhefu lakhe ukuze abhekane nezinsolo abekwa zona. UKodwa naye ucelile ukuhoxa isikhashana emsebenzini wakhe,” kusho uMagashule. Yize uMabe noKodwa beshenxile ezikhundleni zabo, uMagashule uthe bazoqhubeka nokuba ngamalungu esigungu esiphezulu esibhekelele ukusebenza kwe-ANC. Uthe abahambisani nokuhlukunyezwa kwabesifazane, izingane namadoda ngoba wonke umuntu kufanele aphile ngokukhululeka. Ugqugquzele abesifazane nabesilisa abanukubezwa ngokocansi ukuthi bangasabi ukubika ukuze umthetho uzothatha indawo yawo. Mayelana nokuthi i-ANC igxeke amalungu ayo oMnuz Senzo Mchunu noPravin Gordhan ngokuthi izimenenja ezimnyama aziwazi umsebenzi, uMagashule uthe amalungu abo awacashunwanga ngendlela efanele kwabezindaba ngoba ayahambisana nokuqokwa kwezimenenja ezimnyama. “UMchunu uthe wayekhuluma ngezimenenja ezithile ezingawenzi kahle umsebenzi futhi akazange acashunwe kahle. “UGordhan uthe akakaze aphawule kabi ngezimemenja ezimnyama,” kusho uMagashule. Uthe amalungu e-ANC amatasa alungiselela ukhetho futhi bayajabula ukuthi abantu baseNingizimu Afrika bakholelwa wukuthi i-ANC iyona ezoletha impilo engcono ezweni. Uveze ukuthi uzohola ithimba elizohambela eVenezuela liyobheka okwenzekayo kuleliya lizwe futhi bayazwelana kakhulu nabantu bakhona.