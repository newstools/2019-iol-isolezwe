Amakhaya amahlanu kwaD eMlaza ahlukumezekile ngenxa yephunga nokungcola okungabekezeleleki. UNksz Bongiwe Zondi uthe yena nomakhelwane bakhe abasakwazi ukubekezelela iphunga lendle abalihogela ngisho bengaphakathi ezindlini zabo. UNksz Zondi uthe umakhelwane wakhe, okungelakhe ipayipi, wabatshela ukuthi uzofaka ipayipi elikhiphela amanzi emhosheni oseduze namagceke abo. Ngemuva kokuthi ipayipi selifakiwe uthe bashaqeka bebona sekuphuma indle. “Sithe sesikhuluma nabo ngalokhu bathi akukho emandleni abo ngoba akusibona abenza umsebenzi wokufaka ipayipi,” kusho uNksz Zondi. UNksz Zondi uthe indle yaqala ukuphuma ngo-2016 epayipini kodwa inkinga ayikaze ilungiswe. Uthe lokhu kubeka impilo yezingane engcupheni ngoba zidlalela kulokhu kungcola. “Ingane yami eneminyaka eyisishiyagalombili ike yagula kakhulu futhi ngiyasola ukuthi yingenxa yokungcola. Esibhedlela bathi isifuba sayo singcolile,” kusho uNksz Zondi. Abahlali bathi iphunga alibekezeleleki ebusuku futhi nabo sebenenkinga yomphimbo obuhlungu nabasola ukuthi lokho kudalwa wukuhogela iphunga. Imizamo yokuthola abanikazi bepayipi ayiphumelelanga njengoba ucingo belukhala lungabanjwa. UNksz Zondi uthe kade babekhala kuMasipala kodwa abakaze baluthole usizo. “Ikhansela lethu, uNksz Nomthandazo Shabalala, selichithe imali eningi kabi lifonela uMasipala kodwa asikaze sisizakale njengoba nabasebenzi bakamasipala bengasawuhlanzi lo mhosha bethi uyanuka,” kusho uNksz Zondi. UMasipala weTheku uvumile ukuthi uyalazi lolu daba. “Umasipala uzothumela ithimba liyohlola isimo bese lenza nocwaningo kuleya ndawo ukuze silungise le nkinga,” kusho okhulumela uMasipala uMnuz Msawakhe Mayisela. UMayisela unxuse amalungu omphakathi ukuthi abike ukuxhunywa kwamapayipi amanzi ngokungemthetho namapayipi amanzi avuzayo.