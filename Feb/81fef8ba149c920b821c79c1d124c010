Lokhu kushiwo uNdunankulu obambile esifundazweni, uMnuz Sihle Zikalala, obethula lesi sikhwama esibizwa ngeKZN Growth Fund. Lesi sikhwama samenyezelwa uNdunankulu uMnuz Willies Mchunu ngesikhathi kuvulwa isiShayamthetho ngonyaka odlule. UZikalala uthe lesi sikhwama sizohlomulisa kuphela amabhizinisi angeke aphelele endleleni kodwa azokwazi ukukhula isikhathi eside. Uveze nokuthi bazobheka amabhizinisi azokwazi ukudala amathuba omsebenzi kwenye intsha. “Lesi sikhwama sibhekiswe kwintsha engakwazi ukuthola uxhaso lwamabhizinisi emabhange. Asizogcina ngokukhipha imali kodwa intsha esixhasiwe sizoyihlanganisa nabantu abasemikhakheni abazoyisiza. Sizophinde siyiqeqeshe ukuze amabhizinisi ayo akhule,” echaza. Uthe imali isikhona kodwa sekumele ifakwe esikhwameni, balinde izicelo zabazofuna uxhaso. Izicelo zizofakwa ophikweni lwentsha ehhovisi likaNdunankulu wesifundazwe. UZikalala uthe bakhethe uhlaka oluzimele ukuze kuhlomule abantu abafanele, kungabi khona ukuchema. “Sizoqeqesha intsha ukuthi ingene emabhizinisini eFranchising nawokuzikhiqizela. Sibheke kakhulu amabhizinisi kwezezimboni, ezokukhiqiza nakwezolimo ngoba lawo mabhizinisi ayakwazi ukukhula,” kusho yena. UNksz Sanelisiwe Mbonambi waseNanda, obeyingxenye yokwethulwa kwalesi sikhwama uthe, uyathemba ukuthi naye uzohlomula njengoba ezimisele ukungena emabhizinisini. Uthe ulwazi alutholile izolo luzomsiza ukungena eminyangweni efanele ukuze athole uxhaso. Ukuncomile ukwethulwa kwalesi sikhwama athe intsha inawo umbono wamabhizinisi kodwa ishoda ngemali. OnguMengameli weDurban Chamber of Commerce and Industry, uMnuz Musa Makhunga, uthe bayakujabulela ukwethulwa kwalesi sikhwama futhi bazimisele ukusizana netsha ezohlomula. Uthe imibiko kwezamabhizinisi iveza ukuthi ngo-2020 bazobe bengu-1 billion osomabhizinisi emhlabeni jikelele. “Siyajabula ukuthi nathi sesizoba yingxenye yokwandisa isibalo sosomabhizinisi ngo-2020. Inkinga yokushoda kwamathuba omsebenzi ikhona kuwo wonke amazwe, yingakho kubalulekile ukuba nezinhlelo zokukhuthaza ukuqala amabhizinisi. Sinezinhlelo zokuchushisa nokukhulisa osomabhizinisi, esizolekelela ngazo intsha ezihlomula kulesi sikhwama,” echaza. UMakhunga uyale intsha ezohlumula ukuthi ingacabangi ukuthi imali ezoyithola eyokungcebekela. Ugxeke umkhuba wokusebenzisa imali yebhizinisi kuthengwe izimoto, kupepenyekwe nasezindaweni eziphambili. 