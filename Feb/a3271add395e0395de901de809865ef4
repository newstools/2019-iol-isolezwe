Isimo besibonakala silawulekile kulesi sikhungo njengoba bekuqhubeka amakilasi kanti ezinye izitshudeni beziqhubeka nokubhalisa. Le nyuvesi ibivaliwe kulandela ukudutshulwa kubulawe uMlungisi Madonsela obeyisitshudeni kule nyuvesi ngenkathi onogada bezama ukuhlakaza iqulu lezitshudeni ezazibhikisha ngaphandle kwale nyuvesi ekuqaleni kwale nyanga. Kube nemibhikisho eminingi yezitshudeni ebezinganelisekile eholele ekutheni le nyuvesi imise ukufunda. Umkhandlu wezitshudeni kule nyuvesi, i-EFFSC ubukhala ngokuthi ezinye izitshudeni azikwazi ukubhalisa njengoba kuthiwa zikweleta inyuvesi kanti nezindawo zokuhlala zezitshudeni zisesimeni esingagculisi. Le nyuvesi kanye nomkhandlu wabafundi bagcine befike esivumalwaneni njengoba ngempelasonto umphathi wayo uSolwazi Thandwa Mthembu ememezele ukuthi basayine isivumelwano sokuthi kuqale ukufunda kule nyuvesi izolo. USolwazi Mthembu umemezele lokhu phambi kwesithangami sabezindaba eRitson Campus. Okhulumela le nyuvesi uMnuz Alan Khan uthe ukufunda kuqhubeke ngaphandle kokuphazanyiswa izolo. UKhan uthe inyuvesi izoba nezinhlelo ezengeziwe zokulekelela izitshudeni ezifundweni zazo ukubuyisela isikhathi esilahlekile. Umengameli womkhandlu wezitshudeni uSesiyanda Godlimpi uthe abahlosile ukuqhubeka nesiteleka ngoba lokho kuzomosha isikhathi sokufunda. Khonamanjalo, kuyaqhubeka ukufunda eNyuvesi yaKwaZulu-Natal (UKZN) ngemumva kokuthi izitshudeni zale nyuvesi zalimaza impahla zaphinde zashisa nemibhede endaweni yokuhlala izitshudeni, zikhala ngokuthi ayikho esimeni esigculisayo. Okhulumela le nyuvesi uNksz Indumathie Moodley uthe amakilasi ayaqhubeka kulesi sikhungo njengoba lesi sehlo singazange sikuphazamise ukufunda. Kwesinye isehlo kusamile ukufunda emanyuvesi, iMangosuthu (MUT) ne-University of Zululand (UNIZULU) kulandela ukuvalwa kwalama nyuvesi ngemuva kwemibhikisho yezitshudeni ebinodlame. Lama nyuvesi azovala kuze kube nesinye isaziso.