Izolo amalungu angu-29 omphakathi waseSydenham ku-ward 25 asolwa ngokushisa ibhasi likamasipala, yindlu yonogada basesibhedlela iKing Dinuzulu aphinde ashaya alimaza ama-ambulensi amabili avele enkantolo yamntshi eThekwini ngecala lokuphehla udlame emphakathini. Ngesikhathi inkantolo iveza ukuthi bazogcinwa enkantolo amalungu omphakathi abezobaseka achiphize izinyembezi ekhalela ukuthi ngeke badedelwe njengoba bekulindelekile. Umshushisi, uNkk Danette Cole unxuse inkantolo ukuthi ingabadedeli abasolwa ngebheyili njengoba ekhale ngokuthi akukaqinisekiswa ukuthi bahlalaphi abanye babo. Uphinde wakhala ngokuthi abasolwa babhekene necala elibucayi lokudala udlame emphakathini bacekela phansi nempahla. “Abamangalelwa basolwa ngokuba nodlame ngesikhathi bebhikisha. Bashise amathayi, ibhasi, bashaya nama-ambulensi, bashaya nezimoto ebezidlula ngoba bethi bafuna umsebenzi esibhedlela iKing Dinuzulu. Abagcinanga lapho kodwa bangene esibhedlela benza umonakalo esitolo esikhona esibhedlela,” kusho uNkk Cole. Uthe umshayeli webhasi elishisiwe naye ukhale ngokuthi uphucwe nemali. Ahlekile amalungu omphakathi abezoseka abasolwa ngesikhathi eveza ukuthi umonakalo owenzekile ulinganiselwa kuR100 000. Uthe ngeke kulunge ukuthi badedelwe ngebheyili waveza nokuthi ukudedelwa kwabo akusho ukuthi bazoyeka ukwenza umonakalo asebewuqalile. Kwale noma ummeli wabo (igama lakhe elingatholakalanga), esebancengela esho nokuthi kukhona odubulekile kubo odinga usizo lwezempilo ngenxa yokugula. Imantshi, uNkk Vanitha Armu, ithathe isinqumo sokubagcina ngaphakathi kuze kube babuyela ngoFebhruwari 12 abasolwa ngaphandle kwabasolwa ababili abazogcinwa esibhedlela sasejele laseWestville ukuze bathole usizo lwezempilo. Ngaphandle kwenkantolo amalungu omphakathi abedinwe egane unwabu afunge agomela athi asazoqhubeka nokwenza umonakalo ikakhulu njengoba bengadedelwanga abasolwa. UMnuz Themba Solo Mkhize oyilungu lekomiti lomphakathi uthe isinqumo senkantolo siwacasulile amalungu omphakathi kanti futhi kulindeleke ukuthi kwenzeke umonakalo ongaphezu kwalona owenzekile. Uthe bakholwa ukuthi ilungu lomndeni lomunye wabasolwa liquleke ngoba lihluleka ukumelana nesinqumo senkantolo. “Inkantolo bekufanele ibadedele. Akukhona ukuthi kukhona abambulele. Inkantolo sekufanele izilungiselele ukuthi isazogcwala kakhulu kunalokhu okwenzekile ngoba kusho ukuthi basazobopha abanye abantu. Kufanele bazi ukuthi asisatshiswa yisinqumo sokungadedelwa kwabo. Sisazoqhubeka lapho esigcine khona,” kusho uMkhize.