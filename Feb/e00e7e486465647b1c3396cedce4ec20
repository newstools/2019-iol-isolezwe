Incwadi ka-Advocate Makhosini Nkosi yokwesula kuthiwa ichithwe ngoba i-ANC isafuna ukuthola izizathu zakhe zokushiya umsebenzi awuqale ngo-2016 singakapheli isikhathi sakhe. Bekumele siphele ngo-2021. Ethintwa uNkosi uthe akukho azokukhuluma kodwa naye usalinde i-ANC ngalolu daba. “Nasekuqaleni ngasho ukuthi ngicela nithinte i-ANC. Nami ngisalinde yona ukuzwa ukuthi ithatha siphi isinqumo.” Okhulumela i-ANC KwaZulu-Natal, uNkk Nomagugu Simelane-Zulu, uthe bamcelile uNkosi ukuthi angashiyi esikhundleni. “Emuva kokuba uNkosi ethumele incwadi yokusula, ubuholi besifundazwe buxhumane nobesifunda saseNewcastle iMalahleni ukuze kuboniswane ngodaba lwakhe. Engingakusho kuwe wukuthi i-ANC isaludingida udaba lwakhe ngakho usaqhubeka nokuba yimeya. Kuzothi uma sesiphothule konke bese simazisa ukuthi sithathe siphi isinqumo ngodaba lwakhe,” kusho uNkk Simelane Zulu. Uthe kuyobe sekuhlangana iProvincial Deployment Committee nokuyiyo ezocacisa ukuthi bajuba omunye umuntu yini uma bevuma ukwamukela ukusula kukaNkosi. UNkosi kwavela ngo-2017 ukuthi ubhekene nobunzima eNewcastle emuva kokujuba uphenyo obeluphenya izinqe amanye amakhansela kaKhongolose mayelana nokudliwa kwezigidi zamaRandi zamathenda ngendlela enenkohlakalo. Kuthiwa uphenyo luze lwaholela ekutheni elinye ikhansela ebelisekomitini elibheke ukusebenza kwezimali zikamasipala lisule ngoba nalo lithinteka. Ngenxa yalokhu uNkosi kuthiwa ubesethola izinsongo zokubulawa, wagcina esengezelwa ezokuphepha.