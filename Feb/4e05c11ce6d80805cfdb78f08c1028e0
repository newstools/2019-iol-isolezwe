Isimo kuthiwa sishubile esikoleni othisha nabafundi besaba. Kuthiwa uthishanhloko uyesaba ukubuyela esikoleni kulandela ukuhlaselwa ngeledlule. Isolezwe lithole ukuthi uthisha ohlala eNdukende, ubegaqele isikhundla seHead of Department (HOD). Kuthiwa usenesikhathi eside esebenza esikoleni. Bekuhlungwa izicelo zomsebenzi ngo-Febhuwari 18, esakhe sangatonyulwa kwabazoya kwinhlolokhono. Kuthiwa ngeledlule amanye amalungu omndeni wakhe, omakhelwane namanye amalungu omphakathi waseNdukende bafike behlome ngobhushu, izinduku omunye ephethe isibhamu bezolwa nothishanhloko ngesinqumo abathi usenzile. Isolezwe lithole ngomthombo ukuthi laba bagasela ehhovisi likathishomkhulu bafika bambhangqa nodonga bethi akaqashe uthisha wendawo ngaphandle kwalokho uzowukhomba umuzi onotshwala. “Uthishanhloko bamumuhluza, bambhangqa nodonga, bemdonsa nangezimpahla ayezigqokile. Bathi uzomqasha ngenkani uthisha ababelwela ukuthi anikwe isikhundla. Bathi okungcono kuzohamba bonke othisha bokufika endaweni uma behluleka ukunikeza abamlwelayo isikhundla esimfanele. Uthishanhloko waze wayocashiswa, kwabizwa amaphoyisa aseKranskop,” kusho umthombo. Kuthiwa kusuka ngaleso sikhathi akufundwa esikole, othisha bavele balova bekhala ngokungaphephi . Kuthiwa izingane zasala dengwane, ezinye zalova ngoba nazo zisaba. Uthisha wombango wesikhundla kuthiwa naye ufika ngezinsuku azithandayo kwezinye akabonwa. Isikole sinomlando wokulwa kwabafundi. Phambilini sake saba ematheni abafundi bephathelana izikhali belimazana egcekeni lesikole. UMnuz Sazi Mhlongo, osesigungwini senkosi ephethe KwaMenyezwayo, iNkosi uSinenkosi Ngubane, uthe bahlanganile bexoxa ngodaba. “Siyazi ngesigameko sokuhlasela kwabathize esikoleni. Isigungu senkosi sihlanganile kwakhulunywa ngodaba. Sithe ukufunda makuqhubeke. abaya kohlasela esikoleni bazobizwa enkantolo yenkosi ukuyothatha icala. Sesinawo amagama abantu abagasela esikoleni. Lolu daba siyalulandelela impela,” kusho uMhlongo. Umzali okhulume neSolezwe wacela kugodlwe igama lakhe ngoba esabela ukuhlukunyezwa kwengane yakhe, uthe bakhathazekile ngekusasa lezingane zabo. “Izingane zethu azifundi ngenxa yalo mbango wesikhundla. Othisha bayasaba, nezingane uqobo ziyesaba ukuya esikoleni ngoba azazi noma kuzophinde kuliwe yini njengoba kwenzeka behlasela uthishanhloko ehhovisi lakhe,” kusho umzali. Kuthintwa okhulumela uMnyango wezeMfundo KwaZulu-Natal uMnuz Muzi Mahlambi uthe kuyadumaza ukuzwa ngalesi sigameko. “Sizoba nophenyo lwangaphakathi emnyangweni ukuthola ukuthi yini eyenzeka. Siyathemba ukuthi namaphoyisa azokwenza umsebebzi wawo, abophe abathintekayo. Esingakucacisa nje wukuthi uma kuphume isikhala somsebenzi, akekho osuke enelungelo lokuthi ngowakhe, wonke umuntu ufaka isicelo bese siyamukelwa noma sichithwe,” kusho uMahlambi. Isolezwe lithumele amaphoyisa imibuzo, athi alikho icala elivelayo ngalesi sigameko.