UMnuz Thabani Mlotshwa obeyiMeya yaseNdumeni, eDundee, kulindeleke ukuthi namhlanje kulalelwe isicelo sakhe sokuphikisana nesinqumo sokuxoshwa kwakhe i-IFP eNkantolo eNkulu yaseMgungundlovu. UMlotshwa waqokwa ngoDisemba 2018 ngemuva kokukhonjwa indlela kwenye iMeya ye-IFP, uMnuz Sboniso Mbatha. Uxoshwe esebuya kubelaphi bendabuko eyozama usizo, waya nasebandleni lakwaShembe eyocela imikhuleko. Kuthe kusaphele izinsuku ezimbili eqokiwe, i-IFP yambhalela incwadi yokumkhomba indlela ngoba imsola ngokuqokwa yi-ANC nanokuvota nayo. UMkhulumeli we-IFP, uMnuz Mkhuleko Hlengwa uthe kufana nokuthi uyadlala uMlotshwa ngokuya enkantolo ngoba nosuku lokhetho lokuchibiyela ukuze kuvalwe isikhala sakhe selukhishiwe abeKhomishana eziMele. “Okokuqala uMlotshwa waphambana nemiyalelo yeqembu elalimjube kumasipala wahlangana noKhongolose wavota nawo, yena wayesebongwa ngesikhundla sokuba iMeya. Iqiniso ukuthi njengoba ebeyiMeya ubengeyona eye-IFP kodwa ubengekaKhongolose. Ukuya kwakhe enkantolo ngeke kusamsiza ngalutho ngoba uxoshwe naseqenjini. Kumasipala ungena ngokumela iqembu okuyilo elimxoshile,” kusho uHlengwa. Ngokwe-IEC ukhetho lokuchibiyela oluzoba seGlencoe ku-ward 3 luzoba ngomhla ka-6 kuMashi. Le wadi yiyo yodwa ebiphethwe i-IFP eNdumeni kulawo ayisikhombisa. UMlotshwa utshele amalungu e-IFP ukuthi uyazethemba ukuthi uzonqoba namhlanje ngoba ithimba lakhe labammeli liphezulu kakhulu. Omunye wamalungu eqembu uthe kunzima ukukholwa ukuthi angawina uMlotshwa uma bebheke umlando wabantu abafaka leli qembu enkantolo okubalwa nowayenguSihlalo walo kazwelonke, uNkk Zanele kaMagwaza Msibi owehlulwa kuyo inkantolo yaseMgungundlovu evimba ukuba axoshwe. USomlomo waseNdumeni, uMnuz Lucky Khumalo, uthe okwamanje kubambe uMnuz Sduduzo Mdluli we-ANC njengeMeya. “Umkhandlu uphethwe yithi siwuKhongolose asidlali. Kumanje silungisela nokhetho lokuchibiyela lokuvala isikhala sakhe uMlotshwa eGlencoe. Kuzofiwa ngoba uma sinqoba siyabuya sizobabopha bonke laba bantu abebenza inkohlakalo eNdumeni,” kusho uKhumalo.