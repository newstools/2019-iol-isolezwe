SIBANJWE yisakhamuzi saseKapa isizumbulu sePowerball sika-R232 million ebesibhekwe ngabomvu ngoLwesibili. Isikhulu se-Ithuba National Lottery, uNksz Khensani Mabuza utshele Isolezwe ukuthi lesi sakhamuziÂ  esinyelwe yinyoni esandleni besingakaveli. Uthe bakhuthaza bonke abantu abadlale iPowerball izolo ikakhulukazi abaseKapa ukuthi babheke amathikithi abo. Uthe abasakutholile ngowinile ukuthi udlale esitolo i-Ok Mini-Mark, eTygerdal eKapa. "Ithikithi eliwinile elika R22,50. Umdlali uzikhethele yena izinombolo eziwinile," kusho uNksz Mabuza. Uthe bayaqonda ukuthi abantu abaningi abakawabheki amathikithi abo njengoba izinombolo eziwinile zimenyezelwe izolo ebusuku. Echaza ngokukhuphuka kwemali ye-Powerball ebanjiwe njengoba bekulindeleke ukuthi ibe ngu-R225 million, uthe ikhushulwe ukunyuka kwesibalo sabadlali. "Imali esuke ibekiwe isuke ihlawumbiselwa, hhayi ukuthi imali esuke ibekiwe. Kuya ngokuthi bangaki abantu abasuke bedlalile. Belilikhulu isasasa le-Powerball njengoba ibiqophe umlando ngokuthi ikhuphuke ize ifike kule mali. Owinile uhleka yedwa lapho ekhona njengoba imali ayiwinile yengeziwe ngemali ecishe ifike ku-R10 million," kusho uNksz Mabuza. Ukhuthaze abadlali be-Powerball neLotto ukuthi bangadikibali ukuzama inhlanhla ngoba mhlawumbe ngelinye ilanga kuyoqondana. Owinile unonyaka wonke ukuxhumana nabe-Lotto ukuze bamnikeze lesi sizumbulu.