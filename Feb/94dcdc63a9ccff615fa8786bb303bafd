                        UMnuz S’thembiso Mncube (33) kuthiwa ufike kwakhe ebusuku wahilizisana nomkakhe bebanga ukuthi ukhohlwe wukuthenga ikhadi likagesi. “UMncube ufike ebusuku kwakhe engaliphethe ikhadi likagesi abeliphathiswe wumkakhe. Umkakhe umthethisile wathi ngeke amphekele ngoba ukhohlwe wukuthenga ugesi kanti sewuphelile. Akugcinanga lapho kodwa umkakhe ubuye wamthethisela umkhuba wokubuya ebusuku. Umufi uthe ngoba mkami ngiyakuhlukumeza kungcono ngizibulale. Uthathe isibhamu wavusa ingane yabo wathi ufuna ukuzibulala ibuka. Sishaqekile ngokuzibulala kwakhe ngoba ayikho nento ebingamenza athathe isinqumo esibi kangaka, ushiye ingane esencane nale ntombazane emganile isencane. Wenze into emuncu nje impela uMncube,” kusho omunye womakhelwane. Uqhube wathi umufi ubeke isibhamu esiphongweni wazidubula. Lo makhelwane uthe kwale noma umkakhe esemncenga ukuba angazibulali kodwa akazange amlalele. Umufi kusolakala ukuthi ubeke waphuza. Omunye umakhelwane uthi uzwe ukuqhuma kwesibhamu sekuyoshaya u-12 phakathi kwamabili ngoLwesihlanu wesaba ngoba ubezitshela ukuthi yizigebengu. “Sisabile ukuvuka nezingane ngoba ngonyaka odlule kudutshulwe intombazane ebisebenza eMnyangweni wezokuThuthukiswa koMphakathi. Yahlaselwa abantu abazenza ababefuna usizo lwayo bethi baphantshelwe yisondo lemoto bacela ujeke. Yathi iyavula bayishaya ngenhlamvu ekhanda nasemzimbeni yashona. Manje sisaba kabi ukuphuma uma kukhona okuqhumayo,” kusho umakhelwane naye ocele ukungadalulwa. Okhulumela amaphoyisa KwaZuluNatal UColonel Thembeka Mbele uthe basaphenya mayelana nokufa kukaMncube. “Sisaphenya ngembangela yokufa kukaMncube. Amaphoyisa ayile emzini wakhe athole eseshonile nesibhamu siseduze kwakhe,” kusho uColonel Mbele.