UMnuz Mhlengi Khumalo (35) uhlaselwe ngoLwesibili ebusuku kade edla endlini yakhe. Kuthiwa kugasele amadoda amabili avulela ngenhlamvu, washonela endaweni yesigameko. Kwenzeka lesi sigameko nje ngonyaka odlule kuyo le ndawo kwadutshulwa ilungu le-ANC uMnuz Maqatha Mchunu. Umthombo weSolezwe ocele ukungadalulwa uthe ukubulawa kwalaba bobabili kusolwa ukuthi kuhlobene nombango wepolitiki okuthiwa udla lubi kuleya ndawo. Abasolwa ngokubulala uMchunu, baboshwa basahamba icala elisenkantolo. Okhulumela umndeni kamufi uMnuz Msizi Ngcobo, uthe abelinganiselwa ku-34 amagobolondo ezinhlamvu atholwe endaweni yesigameko. Uthe umndeni usebumnyameni ukuthi kungani umufi ebulewe. “Umndeni uthukile futhi udidekile ukuthi kungani uMhlengi ebulewe ngesihluku esingaka. Yize ebengumuntu wepolitiki kodwa ngeke sikwazi njengomndeni ukuqagela ukuthi yingakho ebulewe. Umndeni akukho obeke wakuxoxelwa umufi ukuthi kukhona umuntu ongazwani naye nokuthi kukhona izinkinga anazo kwezepolitiki nokwenza sibe sebumnyameni ngokuthi kungani ebulewe. Khona kuyacaca ukuthi inkulu into abulawelwe yona njengoba ehlaselwe kanjena,” kusho uNgcobo. UNgcobo elandisa Isolezwe uthe kuthiwa ngabo-9:20 kufike amadoda amabili ezifihle ubuso, afaka izingane zakwamakhelwane ebezihlezi ngaphandle endlini, ezikhombe ngezibhamu. Abe esengena endlini kamufi, amdubula ephindelela. “Ukudla abekudla bekusekhona eduze kwakhe, ipuleti belinembobo yenhlamvu nesisola ukuthi uzame ukuvika ngalo,” kusho uNgcobo. Umufi ngaphambi kokhetho luka-2016 ubenesikhundla sokuba iphini likasihlalo we-ANC egatsheni laku-ward 10 khona kwaPata. Ubephinde abe ngunobhala wekhansela langaleso sikhathi uNgcobo. UNgcobo uthe umndeni ufuna amaphoyisa abophe abasolwa ukuze bezothola imbangela yokubulawa kwakhe. Okhulumela amaphoyisa KwaZulu-Natal uColonel Thembeka Mbele, uthe amaphoyisa ase-Plessislaer avule icala lokubulala, akukaboshwa muntu, uphenyo luyaqhubeka. I-ANC izolo ithumele isitatimende kwabezindaba ikhalisa umndeni kamufi, nomphakathi waKwaPata.