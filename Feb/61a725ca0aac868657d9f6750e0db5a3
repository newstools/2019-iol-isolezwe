Itulo kuthiwa liphekwa abanye abaholi besifunda iMusa Dladla ephethe iNkandla, uMhlathuze. Mthonjaneni noThungulu. Kuthiwa ubudlelwane obumuncu kuNkk Nonhle Mkhulise-Mthembu nesifunda buqale ngemuva kokuba eqokelwe esikhundleni sokuba usihlalo waseMusa Dladla, aqokelwa kuso ukuvala isikhala sikaMnuz Thulani Mashaba ongasekho. “Itulo lokukhipha uNonhle liqale kuza ingqungquthela yokukhetha ubuholi baseMusa Dladla ngemuva kokushona kukaMashaba. Yingakho kuthe uma sekufuneka aqale ihlandla lesibili amaqabane afuna ukumkhipha nokugcine ngokuthi aphume kwaqokwa uMnuz Mdu Mhlongo oyiMeya yaseMhlathuze. Manje bafuna ukubuyisa uNkk Thembeka Mchunu ongunkosikazi kaMnuz Senzo Mchunu oyinhloko yezokuhlela kwi-ANC kuzwelonke. Lokhu bakwenza ngoba ikhempu kaNkk Mchunu yavuma ukuvota nabo kwaze kwanqoba uMhlongo yingakho befuna ukubonga ikhempu yakhe ngokukhipha iMeya uNonhle bafake uThembeka Mchunu. UNonhle bafuna ukuyomlahla esiShayamthetho sesifundazwe ngemuva kokhetho,” kusho umthombo ocele ukungadalulwa. Omunye umthombo uveze ukuthi indlela isimo esibi ngayo uNkk Mkhulise-Mthembu wenqaba ngisho ukungena esigungwini saseMusa Dladla ngemuva kokwehlulwa ekutheni abuyele ekubeni usihlalo. Uqhube wathi ugcine esesolwa ngokuthi wenza ubuholi bubukeke sengathi abumthandi owayengumengameli uJacob Zuma ngoba uyena ohlale enaye futhi emumema nasemicimbini yesifunda engabubikelanga ubuholi. UNkk Mkhulise-Mthembu uthe ubengakezwa ukuthi sekukhona itulo elinjalo. “Engikwaziyo wukuthi ngiseyiMeya yaseKing Cetshwayo futhi ngiyaqhubeka nokusebenza. Nokho ngiyayiqonda i-ANC ukuthi isebenza kanjani ngakho uma ingijuba noma kuphi ngiyoya. Mayelana nendaba kaZuma kumele ngicacise ukuthi uMsholozi ngisebenze naye ngisengusihlalo ngakho ukuxhumana kwami naye kuyefana nokwabanye abaholi. Abantu abayeke uMsholozi aziphumulele. Ngaphandle kwalokho ngiyabuhlonipha ubuholi bukaMhlongo futhi izindaba zamakhempu zikhulunywa uma kuza izingqungquthela ngakho angikwazi lokhu,” kusho uNkk Mkhulise-Mthembu. Okhulumela i-ANC eMusa Dladla, uMnuz Nathi Xulu, uthe akukho lapho ubuholi obuke baxoxa khona ngoNkk Mkhulise-Mthembu futhi usesigungwini sesifundazwe. “Asikaze siyikhulume indaba kaNonhle ngoba ngisho lena yokuya esiShayamthetho asikaze siyixoxe. Njengoba sike sasho phambilini ngesikhathi kuvela indaba kaMsholozi, thina eMusa Dladla sisebenza nabo bonke ubuholi nobangaphambilini ukudala ubumbano. UNkk Mkhulise-Mthembu naye sisebenza kahle kakhulu naye akukho nezinhlelo zokuba agudluzwe,” kusho uXulu. Uthe akwaziyo wukuthi abantu abasohlwini oluya esiShayamthetho uNkk Thembeka Mchunu noNkk Alice Mthembu oyiphini lemeya yaseKing Cetshwayo. UNkk Thembeka Mchunu uthe akayazi indaba yokuthi kukhona asebefuna abuyele ekubeni yimeya.