Njengoba leli sonto kungelokugubha ukusatshalaliswa kolwazi olufanele ngokukhulelwa, iPregnancy Awarnesss Week, kugqugquzelwa abantu ukuthi babanakekele abakhulelwe ukuze nemiphumela yokukhulelwa kwabo ibe mihle. Isikhathi sokukhulelwa yisona sikhathi esenza abesifazane abaningi bathole usizo lwezempilo abasuke beludinga futhi kuphinde kubanike nethuba lokuthi basheshe bathole nangezinye izifo abebengazi ukuthi banazo. UMnyango wezeMpilo uyaye ugqugquzele abantu besifazane abakhulelwe ukuthi basheshe bavakashele emtholampilo ukuze bathole lonke ulwazi abaludingayo baphinde bahlolwe zonke izifo ezingabeka impilo yabo neyengane engozini. Uma umuntu okhulelwe esheshe waya emtholampilo usethubeni lokuthola ukuthi akanawo yini umfutho ophezulu wegazi, isifo sikashukela nezinye izifo ezibeka umntwana naye engozini. Uphinde athole nethuba lokuhlolwa igciwane lengculazi nakho okuyinto ebalulekile njengoba sekwaba nezinhlelo zokuvikela abantwana ukuze bazalwe bengenalo igciwane lengculazi ngisho noma bezalwa abazali abanalo. Olunye uhlelo olubalulekile olulethwe nguMnyango wezeMpilo ngolweMomConnect okuwuhlelo olusetshenziswa kumaselula lapho omama bekwazi ukuthola imiyalezo yezempilo ebalulekile ebahlinzeka ngolwazi lokuthi yini okufanele bayenze nokufanele bayiqaphele ngesikhathi besakhulelwe. Ungoti wezokudla ophinde akhulumele inhlangano yongoti bezokudla, i-Association for Dietetics in South Africa (ADSA), uNkk Nazeeia Sayed, uthe kubalulekile ukudla ngendlela uma ukhulelwe ngoba kunomthelela ekutheni ingane izalwe isesimeni esihle ngokwempilo. “Isikhathi sokukhulelwa siyithuba lokuzijwayeza ukudla ngendlela nokufundisa umndeni wakho ngokubaluleka kokudla ukudla okunempilo ngaphambi kokuthi umntwana azalwe,” kusho uNkk Sayed. Uthe akudingeki ukuthi uze uthenge ukudla okubizayo noma okuyisipesheli kodwa imifino nezithelo kungenza umehluko kanjalo nezinye izinhlobo zokudla ezivame ukuba khona ezitolo. Abantu besifazane abakhulelwe kubalulekile ukuthi baqinisekise ukuthi badla ukudla okunempilo baphinde banakekele imizimba yabo. Okunye okubalulwa ngongoti bezokudla wukuthi isikhathi sokukhulelwa akusona esokuzama ukuncipha. UNkk Chath Day, ongungoti wezokudla, uthe ukunciphisa ukudla ngesikhathi umuntu ekhulelwe kungaba nomthelela ongemuhle ekukhuleni kwengane. Uthe yize kukhona amaphilisi abantu besifazane abanikwa wona ayizakhamzimba ezidingekayo uma bekhulelwe anjenge-folic acid, calcium nokunye, kodwa kubalulekile ukuthi badle ngendlela efanele. Uthe la maphilisi avame ukusetshenziswa abesifazane abakhulelwe ukulwa nezifo ezithile nezinkinga zezempilo izingane ezingahlangabezana nazo ngesikhathi besakhulelwe. La maphilisi ayadinga ukuthi uthi uwathatha ube uqinisekisa ukuthi udla ngendlela. Ukudla inyama namaqanda kungenza umehluko ekulweni nezifo okubalwa kuzo esokushoda kwegazi emzimbeni. Ukudla izithelo nemifino kungasiza ekutheni abantu besifazane abakhulelwe babe nezakhamzimba ezidingekayo ngesikhathi besakhulelwe okubalwa kuzo i-iron. UNkk Day uthe ezinye izinto okufanele baqikelele ukuthi bayazidla abesifazane abakhulelwe amaqanda, i-yoghurt nokunye. Ongoti bathi kubalulekile ukuthi kube nezinto abazigwemayo abakhulelwe. Kubalulekile ukuthi bakugweme ukwenza izinto ezingabeka ingane engozini njengokubhema nokuphuza utshwala. Kunezinhlobo ezithile zokudla okufanele bazigweme njengalezo ezike zabalwa njengezinomthelela ekutheni abantu bangenwe yigciwane le-listeriosis Kubalulekile nokuthi bagweme ukungakuphekisisi ukudla okufana nenyama, amaqanda nofishi nokunye ngoba nalokhu kungabeka impilo yabo engcupheni ngenxa yamagciwane adalwa ukungakuphekisisi ukudla. Ongoti bathi kufanele bakugweme ukudla ufishi onamazinga aphezulu e-mercury okuyinto evamile kwezinye izinhlobo zikafishi njengalowo osethinini. Kubalulekile nokuthi abantu besifazane abakhulelwe bakugweme ukuphuza iziphuzo ezithakwe nge-caffeine njengekhofi bakugweme nokuphuza ezinoshukela nokudla okunosawoti omningi. Ezinye izinhlobo zokudla zingaholela ekukhuluphaleni ngokweqile nokungabeka owesifazane engozini yokuthola izifo okubalwa kuzo umfutho ophezulu wegazi nesifo sikashukela. Abakhulelwe kanjalo nezihlobo zabo bangavakashela ku: www.adsa.org.za uma befuna ulwazi oluthe xaxa nokuyilapho bengathola ongoti abangabayalela izindlela ezingcono zokudla ngesikhathi besakhulelwe.