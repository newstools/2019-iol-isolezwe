URamaphosa uthe lolu suku luzobe luyiholidi ngakho abantu abaphume bayovota. Lokhu kulandela ukufakwa kwalolu suku emqulwini kahulumeni. Amaqembu anikwe kuze kube nguMashi 13 ukuthi alethe uhlu lwabantu azobajuba ePhalamende naseziShayamthetho zezifundazwe. Isikhulu sekhomishini yezokhetho KwaZulu-Natal, uMnuz Mawethu Mosery, sithe abangabhalisanga nhlobo ngeke bavote kulolu khetho. UMosery uthe kodwa labo abazobe bengekho lapho behlala ngakhona bangakwazi ukuvota kuzwelonke. UNgqongqoshe wezokuPhepha koMphakathi KwaZulu-Natal, uMnuz Mxolisi Kaunda, ubize umhlangano ohlanganise abaholi bamaqembu ehlukene kuleli sonto ukuze kwakhiwe uhlelo lokwakha ukuthula njengoba kuzovotwa. UKaunda uthe ikomiti lasungulwa eminyakeni emihlanu edlule ukuze kube nokubekezelelana phakathi kwamaqembu ahlukene kuphinde kungenelelwe ezindaweni okushube isimo kuzona. “Kube nethimba elihlanganisa i-ANC ne-IFP ukulungisa isimo kuMasipala waseBaqulusini eVryheid ukwehlisa imimoya kulandela ukulimala kwabantu abane ngeledlule ngesikhathi kunemashi yokukhala ngokuhamba kancane kokulethwa kwezidingo.” Kulo mhlangano uKaunda ucele abaholi bamaqembu ukuthi bakhulume namalungu abo ukuze kungabi nemibhikisho okuze kucekelwe phansi izinsiza. Muva nje uhulumeni kudingeke angenelele eKuvukeni lapho abantu bashisa amahhovisi akwaSassa. “Njengoba kuzovotwa izokwanda imibhikisho. Siyanxusa ukuthi kukhulunywe nemiphakathi uma kunezinselelo ekulethweni kwezidingo. Kumele kulandelwe imigudu efanele,” kusho uKaunda. Uthe ngesikhathi kubhaliselwa ukuvota abantu baphuma ngobuningi nakuba kukhona lapho kwakuvalwe imigwaqo kubhikishwa. Bangu-179 000 abantu ababhalisa okokuqala, abangu-207 000 baqinisekisa amakheli. Ikomiti lizohlangana njalo kuze kube wukhetho.