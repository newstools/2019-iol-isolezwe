Amadoda, amagama awo angakaziwa, kuthiwa abehlala eMayville kodwa abekade evakashele eKennedy Road ngoMgqibelo ngesikhathi ehlaselwa ekwenye ithaveni. Ngesikhathi ithimba leSolezwe lihambele indawo abantu bebemi izixongololo bekhuluma le ndaba kodwa akekho obefuna ukulilandisa ngokwenzekile. Umthombo okhulume neSolezwe wacela ukuba ungadalulwa uthe usola ukuthi ukubulawa kwabo kudalwe wumbango wezintombi, imali nezibhamu. “Ababulewe kusolwa ukuthi bangamalungu eqembu lezigebengu. Kuthiwa bafike bephethe izibhamu ezimbili nemali igcwele isikhwama. Imali kusolwa ukuthi bayithole ngokubamba inkunzi esinye sezitolo. Sengathi abanye abebesebenza nabo abazange babanikeze uphawini wabo. Bebehamba bechoma ngayo bebukisa kubantu. Bebeze la ukuzovakashela izintombi zabo. Abebesebenza nabo bafike balwa nabo sekubangwa izibhamu, imali nazo izintombi. Kube sekudutshulwana,” kusho umthombo. Omunye umthombo uthe kusolwa ukuthi ababulewe bebekade befunwa nomunye wesithathu, abamdalule ngegama abahlaseli kodwa yena ubengekho ngesikhathi bezohlaselwa. Indoda esebenza ethaveni eKennedy Road engathandanga negama layo, ithe ibilele kwenzeka lokhu. “Bengilele mina ngesikhathi bedutshulwa, ngivuswe sebelele phansi. Bekukhona nabanye abantu ngesikhathi bedutshulwa, bonke baphuma babaleka. Asazi ngempela ukuthi bekwenzenjani nokuthi kungani bedutshuliwe, sisadidekile nje nathi,” kusho indoda. Amalungu omphakathi akhulume neSolezwe athe kuningi okukhulunywayo ngokubulawa kwamadoda kodwa nabo bazididekele abazi kwenzekeni. Abantu basendaweni bebesaba nokukhuluma ngoba bethi bazohlaselwa uma beonakala bekhuluma nezintatheli ngoba umbulali kungenzeka ukuthi usekhona endaweni. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa ase-Sydenham avule amadokodo amabili okubulala. Uthe akekho osaboshiwe kodwa uphenyo luyaqhubeka. “Ku-Kennedy Road kudutshulwe abesilisa ababili ekhanda nasentanyeni okuhlayimbiselwa ukuthi baneminyaka ewu-30 no-31. Badutshulwe ethaveni ngabantu abangaziwa. Amaphoyisa aphenya imbangela yokubulawa kwabo,” kusho uCaptain Gwala.