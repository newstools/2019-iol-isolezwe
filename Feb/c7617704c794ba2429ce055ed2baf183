SEKUNJALO madoda, sonke sibheke kuleyo ngqungquthela yodumo ezoqala kusasa kuya ku-15 Februwari. Angazi ke ngalabo abangakawathengi amathikithi ngoba asephelile. Kulabo esizobe siyibambe nabo, ngilubonile uhlu lwezikhulumi nezihloko ngokunjalo nabazobe benandisa, angineme ngalo.  Bengifisa ukushintsha lapha nalaphaya, silungise isizwe. Ngiyazi konke lokhu kungamancoko, kodwa ngike ngafikelwa umcabango wokuthi engabe kuhle kanjani nje ukube kunabantu abayihlela okwangempela, abazimisele ngokuthuthukisa ulwazi lomuntu wesilisa ngempilo. Awucabange nje izinsizwa zincela ulwazi kobaba bemizi abahloniphekile, kosomabhizinisi, odokotela, abezempilo, abaholi emphakathini, nabanye. Abesilisa bakuleli bayayidinga ingqungquthela ngoba kuningi abakuthwele emahlombe kodwa abangafuni ukuphumela obala ngakho bathole usizo. Ukube kuthiwa le ngqungquthela eyangempela, nakhu ebengingathanda kubhungwe: Ukuhlelela umndeni: Uqala kanjani ukuhlelela umndeni? Ikuphi okufanele uqinisekise ukuthi usukwenzile wakuzuza empilweni ngaphambi kokuthi uqale umndeni. Umbona kanjani umuntu wesifazane osekulungele ukuthi umthathe umenze unkosikazi, uqale ikhaya naye… Ezezimali: Uyiphatha kanjani imali njengomuntu wesilisa? Izindlela zokutshala imali yezingane zakho. Uzehlisa kanjani izikweletu? Thola izindlela zokujabulisa intombi noma umkakho noma ungaholi imali etheni.. Ezamabhizinisi: Uliqala kanjani ibhizinisi? Iliphi ibhizinisi elincane elingakusebenzela uma uqashwe ngokuphelele? Uma ungusomabhizinisi, ulikhulisa kanjani ibhizinisi lakho ukuze kuhlomule ngisho isizukulwane sesithathu sakho ngalo… Umhlaba: Kunenkolelo yokuthi umuntu omnyama akazi lutho ngomhlaba; asicobelelane ngolwazi ngezolimo nange-property. Ezempilo: Abelaphi bendabuko nodokotela bakupha ulwazi ngezempilo oluthinta wena ngqo. Kukhona nozokhuluma ngezindlela zokuzivocavoca. Okwamanje, ake sijabulise abantu bethu ngomhlaka 14, nangazo zonke ezinye izinsuku.