UMHOLI we-EFF, uMnuz Julius Malema, uthi ufisa kuhlakazwe izifundazwe eziyisishiyagalolunye kuleli ngoba yizona ezidala ukwahlukana nokucwasana kubantu bebe bengabezwe elilodwa. UMalema ubekhuluma ngesikhathi ethula umhlahlandlela wokhetho eSoshanguve, ePitoli, ngoMgqibelo. Uthe uma kwenzeka abantu bakuleli bevotela i-EFF iphatha izwe, ngeke ananaze uyoqeda nya ngezifundazwe. “Uya KwaZulu-Natal ufica amaZulu akhuluma ulimi lwawo kuphela. Uphinde uye eKapa namaXhosa azihlalele odwa sengathi asezweni lawo wodwa,’’ kusho uMalema. Uthe yingakho bona beyi-EFF bengenabo abantu abaphakamisele ukuthi babe sezikhundleni zondunankulu ngoba vele izifundazwe abazifuni. “Munye umholi ku-EFF, umengameli wayo uyena oshaya amaphiko bonke abantu bezwa ngaye.’’ Uphinde wathembisa ukuthi nendaba yamaphini ongqongqoshe iyophela nya ngoba abanamsebenzi walutho batamuza imali mahhala nje. "Awukho umsebenzi omkhulu odinga kuze kube khona namaphini ongqongqoshe. Kufanele iphele leyo nto ayisizi ngalutho." Abantu bebephume ngobuningi belalele uMalema obezozicelela amavoti njengoba kubhekwe okhethweni okuthiwa lungase lube ngoMeyi.