Kusolwa ukuthi amalungu ale nhlangano angenelisekile ashise ihholo elise-Unit 3, ngakwaMagaba, ngeSonto ebusuku. Ngokuthola kwaleli phephandaba amalungu ale nhlangano kule ward awenelisekile ngokuphakanyiswa kukaMnuz Philani Hlengwa okuthiwa uphakanyiswe yi-ANC eThekwini ukuthi amele le nhlangano okhethweni njengoba kuzobe kuvalwa isikhala sikaMnuz Nkosiphendule Dlamini owayeyikhansela lakule ward owashona nyakenye. Amalungu angenelisekile kuthiwa awamfuni uHlengwa afuna uMnuz Blessing Majola ukuba amele le nhlangano okhethweni. Amalungu anganelisekile ngokuphakanyiswa kukaHlengwa aqale ngokuvala umgwaqo ongakulona ihholo ngamathayi avuthayo ngeSonto eledlule. Umthombo waleli phephandaba ocele ukungadalulwa uthe ngeSonto i-ANC ibinomhlangano obekuhlelwe ukuthi kuwona yethulele umphakathi umuntu ophakanyisiwe ukuthi ayimele kule ward kodwa lowo mhlangano uphazanyisiwe. “Umhlangano awuzange ube khona ngoba abantu bebediniwe bekhala ngokuthi bafunzwa umuntu abangamfuni. Abahambisana nokuphakanyiswa kukaHlengwa kuthiwa bebefuna i-ANC iqhubeke nomhlangano, abangahambisani nokuqokwa kwakhe bebengafuni ukuthi uqhubeke. Abanye bebesabisa ngokushisa izakhiwo zomphakathi. Ebusuku sibone ihholo selisha,” kusho yena. UNkk Nomagugu Simelane-Zulu, okhulumela i-ANC kulesi sifundazwe, uthe bawutholile umbiko wokuthi kushiswe ihholo ku-ward 91 eHammarsdale. “Ukushiswa kwehholo wubugebengu akuhlangene nezikhalo okungenzeka ukuthi zikhona. Ihholo akulona ele-ANC elomphakathi wonke. Uma ushisa ihholo ukhala ngokuthile, wubugebengu lobo,” kusho yena. Uqhube wathi kunenqubo elandelwayo yokukhethwa kozomela i-ANC okhethweni, okungukuthi uma i-ANC isimkhethile iye iyomveza emphakathini. Lolo hlelo uthe luphazanyisiwe ngoba umhlangano obekumele kuvezwe kuwo okhethiwe uphazanyisiwe. “Uma kunezikhalo kwi-ANC kulandelwa imigomo ebekiwe kanjalo noma kwaziswa umphakathi ngalowo okhethiwe kulandelwa imigomo, umgomo wokuqala yiwo lo ophazanyisiwe. Abanezikhalo bayazi ukuthi iyiphi indlela elandelwayo yokukhala. Okwamanje thina asazi ukuthi ngobani abashise ihholo silindele amaphoyisa ukuthi abophe abenze lokhu,” kusho yena. Okhulumela amaphoyisa kulesi sifundazwe, uCaptain Nqobile Gwala, ukuqinisekisile ukusha kwehholo wathi ingxenye yalo eshe kakhulu engasekhishini. “Kuvulwe icala lokushiswa kwempahla eliphenywa ngamaphoyisa akule ndawo,” kusho yena.