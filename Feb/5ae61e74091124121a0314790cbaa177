Kuthiwa lona wesifazane ohlala kuPark Street, eThekwini, ubevakashele umngani wakhe eRiverview, eVerulam, ngesikhathi ehlangana nabalisa ababili abathe bayamazi umngani wakhe futhi bangamphelezela aye kuye ngeSonto ebusuku. Okhulumela abezimo eziphuthumayo iReaction Unit South Africa (Rusa), uMnuz Prem Balram, uthe lona wesifazane ulethwe umshayeli we-Uber akwaze ukummisa emuva kwesigameko sokudlwengulwa kwakhe. Uthe lona wesifazane uthe ufike ngetekisi ntambama eVerulam ngoba ezohlangana nomngani wakhe kodwa waduka ngesikhathi efuna kubo. UBalram uthe uchaze ukuthi uhlangane nalaba balisa ababili bathi bazomsiza. “Omunye wabasolwa unike umgilwa inombolo yakhe yeselula ngoba efuna amthembe. Ngesikhathi behamba omunye wabasolwa uphuce lona wesifazane iselula nesikhwama semali namakhadi asebhange wabaleka nakho. Omunye umsolwa ube esemhudula wamfaka ehlathini wamdlwengula,” kusho uBalram. Uthe umgilwa ukwazile ukumisa umshayeli we-Uber obedlula nokunguye omsizile. Uthe ngokusho kwalona wesifazane, umlisa amsola ngokumdlwengula ubemude emnyama ngokwebala enezinwele ezimfishane. Ubegqoke isikibha esimnyama ne-jean eluhlaza okwesibhakabhaka namateku amnyama iChuck Taylor All Star. UBalram uveze ukuthi okwesibili kuba nesigameko sokudlwengulwa komuntu wesifazane esikhathini esingangesonto. Uthe nalona omunye wesifazane wakhala ngokuthi udlwengulwe owesilisa owayethi uyamphelezela evakashele umngani wakhe. Naye kuthiwa uphucwe iselula wadlwengulwa. Uthe akukakaqinisekiswa ukuthi abasolwa kulesi sigameko ngumuntu oyedwa odlwengule lona wesifazane ngeSonto. Okhulumela amaphoyisa KwaZulu-Natal, uCol Thembeka Mbele, ukuqinisekisile ukuthi amaphoyisa aphenya icala lokudlwengulwa emuva kokudlwengulwa kwalona wesifazane.