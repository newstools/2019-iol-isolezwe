LIHLEHLISIWE icala lowesifazane oneminyaka ewu-27 osolwa ngokulahla usana estamkokweni eNewlans East, eThekwini Â ngeledlule. Lo wesifazane, igama lakhe eligodliwe ukuze kuvikelwe ingane, ubengekho enkantolo yeMantshi eNtuzuma ngesikhathi kungena leli cala ngoLwesine, kwazise usalulama esibhedlela lapho aqashwe khona ngamaphoyisa. Okhulumela amaphoyisa KwaZulu-Natal uColonel Thembeka Mbhele uthe lo wesifazane uzobhekana necala lokuzama ukubulala. Isolezwe lithole ngomthombo walo ukuthi owesifazane waziyela yena esibhedlela engaphilile kahle. Kuthiwa uma ehlolwa kwatholwa ukuthi ubezithwele kodwa ingane ingabonwa naye ehluleka ukuchaza ukuthi iyephi. Kuthiwa kube sekubizwa amaphoyisa, amphonsa ngemibuzo, wabe eseboshwa ngezinsolo zokuthi ungunina wengane. Kwaba nenjabulo ngesikhathi abezimo eziphuthumayo namaphoyisa beyihlenga ingane, okuthiwa yezwakale ikhala epayipini elihamba amanzi. Kuthiwa ingane ibinamahora ambalwa izelwe, umzanyane ungakanqanyulwa kuyo. Kusolwa ukuthi unina uyibelethile wabe eseyifaka esitamukokweni, yagugulwa amanzi yaze yayongena epayipini ehlengwe kulo. Ukutakula cishe kwathatha amahora amathathu nangaphezulu njengoba bekumele bambe umgodi ozokwazi ukuthi bafinyelele epayipini ingane ebibhajwe kulo. Ingane isivakashelwe wuNgqongqoshe wezeMpilo eKZN, uDkt Sibongiseni Dhlomo, iMeya yaseThekwini uNkk Zandile Gumede nabanye. Ezinkundleni zokuxhumana zilokhu zingena izicelo zabafuna ukuyikhulisa ingane. 