Lokhu ukusho ngesikhathi ethula ngokusemthethweni umhlahlandlela wokhetho eGaeleshewe Stadium, eKimberley, eNorthern Cape, ngoMgqibelo. Ukuvumile ukuthi ukungasebenzi kwabantu kuseyinkinga kakhulu kuleli futhi i-ANC izobhekana nakho. “Siyazi ukuthi inselelo enkulu ukuthi abantu abasebenzi. Ukungasebenzi kwabantu ikhona esikubeke eqhulwini ezintweni esizobhekana nazo. Yingakho sinxenxa abatshali mali bakuleli nabakwamanye amazwe ukuthi batshale umnotho kuleli. Sifuna ukuthi bavule izimboni kuleli, amabhizinisi nezimayini khona kuzoba namathuba omsebenzi,” kusho uRamaphosa. Uphinde wathinta indaba yenkohlakalo athe akumele ivunyelwe iqhubeke.