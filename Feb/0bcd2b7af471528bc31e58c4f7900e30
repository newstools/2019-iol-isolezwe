Unina womfana ofunda uGrade 5 uthe kuthiwa indodana yakhe nabangani bayo ababili babefunda iphepha behleka ekilasini ngesikhathi kungena uthisha wababiza wabanciza izindlebe. Ababili wabancinza izindlebe wabayeka kodwa indodana yakhe wayincinza indlebe wayishaya ngenduku nangempama kwaze kwakhuza omunye uthisha. “Ingane ibuye imidwayidwa emhlane ihuzukile nasesiphongweni. Anginankinga nokuthi ingane ijeziswe uma yonile okungiphatha kabi ukuthi uthisha ayishaye ize ilimale,” kusho unina wengane. NgoLwesihlanu uthe uyile esikoleni ethi uyobikela uthishanhloko ngalolu daba wafika engekho. Uthisha osolwa ngokubhaxabula umfundi uthe uvele waba nolaka ngoba umfundi ubelubamba uswazi engafuni ukushaywa. Uthisha nomzali, abaganele ndawonye, kuthiwa ababhekani emva kwengxabano yomndeni. “Kuyiqiniso ukuthi asikhulumisani futhi asingenelani. Angazi noma ulaka akhuluma ngalo luvuswe wukuthi ingane izalwa yizitha zakhe yini ngoba phela ezinye izingane ebezihleka neyami azishaywanga ngenduku, zincinzwe izindlebe kuphela,” kusho yena. Umzali uthe ngempelasonto kufike amanye amalungu esigungu sesikole ethi azoxolisela uthisha. “Bathe uthisha uyaxolisa, uma ngiqhubeka nokubika lolu daba kwabaphethe ngizobe ngibeka umsebenzi kathishanhloko engcupheni. Angimangalelanga uthishanhloko mina, ngimangalele uthisha oshaye ingane yami,” kusho yena. UNkk Alberta Tuswa, oyilungu lesigungu, uzihlangulile kulolu daba wathi umzali akakaze ababikele ngalo futhi abakaze baludingide. “Akukho esingakuphawula ngoba umzali ubone singabalulekile wayovula icala emaphoyiseni waya nakodokotela. Manje sesishayelwa ucingo ngabezindaba angiboni ukuthi kukhona esisengakwenza,” usho kanje. UMnuz Muzi Mahlambi, okhulumela uMnyango wezeMfundo KwaZulu-Natal, uthe bayadumala ukuthi kusekhona othisha abashaya izingane yize bebona ukuthi ozakwabo abenza lokhu bajeziswa kanjani. “Siyajabula ngoba umzali uvule icala kodwa nathi sizokwenza olwethu uphenyo bese sithatha izinyathelo ezifanele,” kusho yena. ULt Col Thulani Zwane okhulumela amaphoyisa uthe kuvulwe icala lokushaywa komfundi okuthiwa kwenziwe uthisha ekilasini. Uthe icala liphenywa ngamaphoyisa aseNtsikeni, akukaboshwa muntu.