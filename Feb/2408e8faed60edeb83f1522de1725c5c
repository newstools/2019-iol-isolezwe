Lo msolwa leli phephandaba lithole ukuthi akukhona okokuqala ebhekana nezinsolo zokudlwengula. Phambilini kuthiwa waxoshwa omunye umakhelwane kulandela “ukudlwengula kwakhe” enye yezimbongolo zalo makhelwane ayemcele ukuthi amlusele zona. Unina wale ngane (37), uthe uqale ukusola ukuthi kukhona okushaya amanzi enganeni yakhe uma ichama, ilokhu ikhala ngokuthi kubabuhlungu. NgoLwesibili oludlule wayoyicela esikoleni wayihambisa emtholampilo. “Ubevelwe izilonda ezinyaweni, ngabona ukuthi kungcono ngisheshe ngimhambise eklinikhi. Ngisale sengisho ukuthi ukhala ngobuhlungu uma echama. Bamhlola basho ukuthi kukhona odlala ngengane, sadluliselwa esibhedlela. Yilapho efike yasho khona ukuthi (umsolwa) wayithuma ugwayi, uma isiwuhambisa wavala umnyango wayikhomba ngommese wayidlwengula. Ibisisaba kodwa ingasho ngize ngasizwa onesi,” kusho unina. Uthe simhlukumezile lesi sigameko ngoba ubemethemba umsolwa. Ukuthola ukwesekwa abanye omakhelwane, abaholi bomphakathi nezihlobo zikamsolwa, uthi kumqinisa idolo ngalali cala. Izolo amalungu omphakathi, namalungu e-African National Congress ankanise enkantolo kaMantshi eDududu ukuzocela umsolwa anganikwa ibheyili. Phakathi kwabo bekukhona nemeya, amakhansela, umndeni nezihlobo zengane. IMeya kamasipala uMdoni uMnuz Thabani Dube, nayo ibikhona ukuzokweseka lo mndeni ngoba bengahambisani nokuhlukunyezwa kwezingane nabesifazane. Ikhansela lendawo uNkk Nozipho Hlongwa, uthe bewumphakathi wakule ndawo bazoweseka lo mndeni kuze kube uyagwetshwa umsolwa. USotswebhu wamakhansela e-ANC uMnuz Bonginkosi Mngadi uveze ukuthi noKhongolose awuhambisani neze nesenzo sikamsolwa futhi bazoqinisekisa ukuthi umsolwa uthola isigwebo esimfanele. Okhulumela amaphoyisa aKwaZulu-Natal uColonel Thembeka Mbele usiqinisekisile lesi sigameko wathi nomsolwa uboshiwe wavela nasenkantolo izolo. Leli phephandaba lithole ngomndeni ukuthi leli cala libe selihlehliselwa uFebhuwari 13.