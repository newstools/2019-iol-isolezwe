KUSHONE abantu abangu-70 kusha izakhiwo ezisondelene eDhaka, eBangladesh ngoLwesine. Umlilo obusha obuwubuhanguhangu udlule nemiphefumulo yabantu kwaze kwalawula abezicishamlilo ngemuva kwamahora ayisishiyagalolunye. Kulesi sigameko kushe kanzima nabantu abangu-50. Le ndawo okuqubuke kuyona umlilo iChawkbazar inezakhiwo ezisondelene kakhulu futhi kunezindawo zokudla kuyona, izitolo nezigcina impahla esazodayiswa. Umlilo uqale ebusuku ngoLwesithathu kwesinye sezakhiwo wathungeleka nakwezinye ngokushesha ngokusho kuka-Ali Ahmed ongumqondisi kwaGeneral Brig. Isibalo sabangu-70 abashonile sinyuke ngenxa yokuthi abantu bebevaleleke ngaphakathi kusha umlilo kule ndawo, ngokusho kukaMahfuz Riben weFire Service and Civil Defense eDhaka. USamanta Lal Sen oyinhloko egumbini labashile esibhedlela iDhaka Medical College, uthe lesi sibalo singanyuka ngenxa yokuthi abaningi balimale kanzima. Abazibonele ngesikhathi kusha umlilo bathe amabhodlela egas abelokhu eqhuma ngokuhlukana ngesikhathi sekusha umlilo. Bathe okunye okuphinde kwaqhuba umlilo ukokheleka kwezimoto ebezibambeke esiminyaminyeni kule ndawo ngesikhathi kusha. Iningi labashonile kuthiwa abebehamba ngezinyawo nabebezokudla ezitolo zokudla. Iziphathimandla zithe abezicishamlilo bafinyelele kanzima endaweni yesigameko ngenxa yesiminyaminya sezimoto ebezivale umgwaqo kungadluleki. 