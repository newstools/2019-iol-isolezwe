UMCULI wokholo, uSwazi Dlamini, uthukuthele uyaveva ngokuboshwa kukamfundisi wakhe. Usabisa ngokuduba ukuvota okhethweni oluzayo lukazwelonke. Ukhala ngokuboshwa kuMfundisi wakhe uMphrofethi Shepherd Bushiri nonkosikazi wakhe uNkk Mary Bushiri, abakhalelwe ngamasongo kaSigonyela eRustenburg, eNorth West, ngoLwesihlanu. UBushiri webandla i-Enlightened Christian Gathering Church (ECG) nonkosikazi wakhe basolwa ngamacala okukhwabanisa nokushushumbisa imali. Ekhuluma neSolezwe ngeSonto, uSwazi owawina indondo yeBest Female kumaSABC Crown Gospel Awards ngonyaka odlule, ukuqinisekisile ukuthi akeneme ngokuboshwa kukaBushiri nowakwakhe. Uthe kuliqiniso ukuthi ngeke alubhade esikhungweni sokuvota ngoMeyi nonyaka njengoba kuleli kusagunyazwa ukuboshwa kwamaKrhistu. “Angikhulumeli abanye abantu, ngikhuluma ngami. Ngeke ngivote! Angikaze ngifihle kusukela ekuqaleni ngokweseka uBushiri. Abantu bayazi ukuthi ngimi kuphi nokuthi ngikholelwa kwini,” kusho uSwazi. Uziphikile izinsolo zokuthi uzama ukuhlohla nabanye abantu ukuthi badube ukuvota nokuthi baseke uBushiri. Uthe akakwazi ukuthathela abanye abantu izinqumo. Ebuzwa ngamacala abucayi abhekene noBushiri, uthe akakwazi lokho. “Ukuthi amacala anjani abhekene nawo, asazi? Sesiyozwa enkantolo ukuthi batholakala benecala noma cha. Ngeke siyeke ukubeseka,” kusho uSwazi. Uveze ukuthi akanaso isikhathi, umatasa ngokuhlanganisa izinhlelo zenkonzo ezoba namhlanje eShowgrounds, ePitoli. Ukuqinisekisile ukuthi yize uBushiri nonkosikazi wakhe baboshiwe kodwa izinkonzo ebezihleliwe zizoqhubeka ngokohlelo. Kanti nomyeni wakhe uSwazi naye ongumculi wokholo, uTshepo Mngoma, naye uveze ukuthi uyameseka uBushiri. Laba abashadile baveze ukuthi bazokhulekela ukudedelwa kukaBushiri nonkosikazi wakhe. Bakholelwa ukuthi uBushiri nowakwakhe bayasukelwa ngamacala ababekwe wona. Banethemba lokuthi inkantolo izobakhipha phambili.   