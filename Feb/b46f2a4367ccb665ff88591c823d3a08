UNgcobo uthathe umhlalaphansi ngemuva kwengqungquthela yokugubha iminyaka engu-100 kwabunjwa iNatu ebisenyuvesi yaseZululand, oNgoye nyakenye. Ushiya nje ubesehole inyunyana iminyaka engu-17. UMengameli othathe ngemuva kukaNgcobo, uMnuz Allen Thompson, uthe bahlele idina lokuvalelisa uNgcobo namhlanje ehholo okuqeqeshwa kulona othisha beNatu Teacher Development Institute eNewcastle. Uthe ngomcimbi bazobe bebungaza lo mholi namagalelo akhe engumholi iminyaka emingaka. “Baningi abantu esilindele ukuthi babe semcimbini njengoba uNgqongqoshe kazwelonke wezeMfundo uMama Angie Motshekga, ezobe ekhona. Silindele nesikhulu esiphezulu somkhandlu olawula othisha kuleli iSouth African Council for Educators uNksz Ella Mokgalane, izikhulu zomnyango wezemfundo nezinye izicukuthwane,” kusho uThompson. Uthe uNgcobo uhole ngobuqotho elandela abanye oMengameli baphambilini abahola le nyunyana kuze kube yimanje. “Singabala abanye abaholi ababambe iqhaza elikhulu kwiNatu okuyiNkosi Albert Luthuli, eyaba ngumuntu wokuqala ukuthola indondo iNobel Peace Prize, sibale uSolwazi Z.K Matthews, uyisemkhulu kaNgqongqoshe weMfundo ePhakeme uNkk Naledi Pandor, owayenguthishanhloko wase-Adams College.” Uthe bakhona nabanye abaholi abadingiselwa kwamanye amazwe okubalwa owayenguMengameli uMnuz Peter Obediah Sikhakhane, owadingiselwa eRhodesia esiyaziwa ngeZimbabwe. “INatu yiyona nyunyana kuleli nasezwenikazi i-Afrika endala ngoba kulo nyaka sigubha iminyaka engu-101. Silandela i-ANC okuyinhlangano endala kuleli ngoba igubhe iminyaka engu-107 yabunjwa kulo nyaka. Ezinye izinyunyana zothisha zizalwa yiNatu,” kusho uThompson. Uthe abazogcina ngombungazo kodwa balindele ukuthi uNkk Motshekga akhulume ngezinto abaziphakamisile kuyena abahlale bekhala ngazo. “Ukukhokhelwa kothisha umhlomulo wokusebenza emakhaya, ukuphepha ezikoleni, ukungafakwa ngesikhathi kwemali ezikoleni, ukungaqashwa kothisha abashaya isidudla, ukuqeqeshwa kothisha ukubhekana nobuchwepheshe, ukuqedwa kwezindlu zangasese zomgodi ngezinye zezinto esilindele ukuthi akhulume ngazo uNgqongqoshe.”