UMnuz Thabiso Mbeko (23) waseZimbokodweni obuye aziwe ngokuthi owakaMbambo kuthiwa wafika akhaya ngoFebhuwari 1, ephuma emsebenzini eHammarsdale, washiya isikhwama sezimphahla wathi uya eMlaza akaphindanga wabuya. Uyise uMnuz Sjula Mbambo uthi indodana yakhe ibuye ngoba ibizwe nguye efuna ukuthi iyobhalisela ukubhala izifundo ebeyizifeyilile ngo-2017. “Bekumele ngabe wabhala nyakenye kodwa wathi akasathandi ukufunda. Ngimbize ngoba ngibona uzogcina engasaqhubekanga nokufunda. Lapho kade esebenza khona kuthiwa wathi uzofika ekhaya ashiye isikhwama aye kwagogo wakhe eMlaza. Ngokwazi kwami akekho ugogo wakhe ohlala kule ndawo, yizingane zikamfowethu ezihlala khona kodwa nakuzona akafikanga." UMbambo uthe utshelwe ukuthi indodana yakhe yafika kubo kukhona udadewabo omncane yamtshela ukuthi iya eMlaza, ayishongo ukuthi iya kubani, bazicabangela ukuthi iye kubafowabo. “Asinakanga uma ingabuyi ngosuku lokuqala. Unina uqale ukukhathazeka ngakusasa wayifonela eyibuza ukuthi ikuphi, yathi isePhilani Mall isiyabuya. Ngemuva kwehora unina waphinde washaya ucingo ebuza ukuthi kanti ikuphi ngoba kule ndawo ebiyisho kuseduze nasekhaya, alubange lusangena ucingo." Ngosuku uMbeko ahamba ngalo ekhaya kuthiwa wake wabonakala ngasePhilani Mall ehamba ngezinyawo emgwaqweni oseduze kwakhona, ebusuku wabonakala endaweni yokucima ukoma eSibayeni, eSiphingo. “Sibikele amaphoyisa ngokulahleka kwakhe. Ngemuva kwezinsuku sibona engatholakali saya ezibhedlela nasemakhazeni." Uthe abamazi ukuthi wahamba egqokeni ngoba babengekho benonina besemsebenzini. Idokodo lokulahleka kukaMbeko liphenywa ngamaphoyisa aKwaMakhutha. Uma kunombonayo kucelwa ukuthi athinte amaphoyisa aKwaMakhutha ku-031 905 7323/22/32.