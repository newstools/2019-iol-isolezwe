Kuthiwa zeqa ngempelasonto edlule, maqede zayobhaca ehlathini elikule ndawo. Ngokusho kwephoyisa elingagunyaziwe ukukhuluma, ngesikhathi zisehlathini, zishayele ucingo abangani bazo, zacela ukuthi zilethelwe ukudla notshwala. Abangani kuthiwa bafikile ngokushesha beqiqinge okudliwayo notshwala bamaganu. Kuthiwa esinye seziboshwa esasidakwe amaganu, saphuma sathwayiza kanti sizobonwa umuntu owaziyo ukuthi siyafunwa amaphoyisa, wabikela ezakaDalawane. Kuthiwa amaphoyisa awasificanga, kodwa ahlaba umkhosi. Kwaqala ukuthungathwa kwazo, zabanjwa ekuqaleni kwesonto zidavuza epulazini eLouwsberg eVryheid, ngemuva kokubonwa yizisebenzi ezihlabe umkhosi. Umthombo uthe zitholwe zikhathele ziyimvithi zisadakwe obamaganu. Uthe bezihamba zilala emapulazini, zidla umoba. Abasolwa kuthiwa babuyiselwe esitokisini sasoPhongolo kodwa sebefakwe kwesigcina iziboshwa eziyingozi. Ezimbili zazo kuthiwa ilezi Isolezwe ngeSonto elike labika ngazo phambilini ukuthi zizinikele emaphoyiseni ngoba ‘ziklinywa wumngani wazo’ okusolwa ukuthi zambulala ngoDisemba nyakenye. Okhulumela amaphoyisa KwaZulu-Natal uCaptain Nqobile Gwala, uthe amaphoyisa asoPhongolo aphenya amacala okweqa esitokisini kweziboshwa ezine. “Ziphinde zaboshwa ngoMsombuluko eLouwsberg. Bezivele eNkantolo yeMantshi eNcotshane ngoLwesibili. Icala lazo lahlehliselwa uFebhuwari 25 (kusasa),” kusho uGwala.