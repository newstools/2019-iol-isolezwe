Kulindeleke ukuthi ihehe osomabhizinisi abaningi i-International Franchise and Entrepreneur Expo eyethulwa Ithala ngokuhlanganyela neFranchise Association of South Africa (Fasa). Kuzobe kuwunyaka ka-21 kwenziwa lo mbukiso ohlose ukunika ithuba osomabhizinisi abancane nemifelandowonye ukuhweba emabhizinisini eFranchising. Oyisikhulu esiphezulu se-Ithala Development Finance Corporation uNksz Pearl Bengu, uthe ukulethwa kwalo mbukiso KwaZulu-Natal kuyingxenye yemizamo yabo yokuthuthukisa osomabhizinisi abancane. “Sacela kwiFasa ukuletha lo mbukiso ukuze sivulele osomabhizinisi bethu amathuba. Lokhu kuyingxenye yokukhulisa nesikhwama sethu iFranchise Fund. Sifuna osomabhizinisi bangathengi nje kuphela amabhizinisi amaFranchise kodwa baguqule ngisho awabo abe yiwona,” echaza. Uthe lo mbukiso uhambisana nemigomo yabo kwezokuthuthukiswa komnotho nokwakha amathuba omsebenzi nokuletha abatshali zimali esifundazweni. UNkk Vera Valasis onguMqondisi oMkhulu kwaFasa, uthe sekuneminyaka engu-20 lo mbukiso wenziwa eGoli. “Ukulethwa kwalo mbukiso KwaZulu-Natal kukhombisa ukuthi uyasabalala. Siyajabula ukuthi osomabhizisi bazothola ithuba lokuhlangana nosondonzima kumaFranchise, bathole nokuchushiswa ngaleli bhizinisi.” Lo mbukiso uzudonsa izinsuku ezimbili kusukela ngoMashi 8 eDurban Exhibition Centre. Bangaphezu kuka-40 osomabhizinisi okulindeleke ukuthi babe yingxenye yalo mbukiso abasemikhakheni ehlukene okubalwa owezobuhle, ubuchwepheshe, ezokuvakasha neminye. Kulezi zinsuku ezimbili kuzoba nezikhulumi ezahlukene ukuchushisa osomabhizinisi abancane kulo mkhakha. Umkhakha weFranchising ubalwa neminye ekhulisa umnotho kuleli. Ngokombiko wangonyaka odlule weFasa kuvela ukuthi lo mkhakha ufaka * -15.7% emnothweni wakuleli. Kuthiwa angaphezu kuka-850 amaFranchise kuleli ezitolo ezingaphezu kuka-41 000. Ngemininingwane yokubhalisela ukungena kulo mbukiso kungenwa kwi-website ethi: www.ife.co.za kanti kubiza uR50 ukungena ngosuku embukisweni. Uma uthenga ithikithi emnyango uR100. Izingane ezineminyaka engaphansi kuka-16 zingena mahhala. Eminye imininingwane iyatholakala kwi-website ethi:www.ithala.co.za noma ku-031 907 8911.