AKASALALI ekhaya owesilisa waseKranskop osola amaphoyisa ngokumnenebula maqede antshontsha imali yakhe enguR10 000 abeyithukuse ngaphansi kukamatilasi. UMnuz Nkululeko MkhizewaseMambulo eKranskop, uthi le mali ubeyibekele ukuyothenga izimpahla zesitolo sakhe kanti akabuzanga elangeni amaphoyisa azofika ayishaqe. Uthi afike kubo ngezintathakusa ngehora lesibili. “Afike abulala iwindi akhahlela isicabha, agulukudela phakathi endlini,” kusho uMkhize. Uthe amaphoyisa amdalakaxe phansi emsusa embhedeni abelele kuwo, athatha ingubo abelele ngayo ayendlala phansi. Emva kwalokho uthe amsonge ngengubo, amfaka oplastiki amboza ngabo ebusweni. “Emva kwalokho abe esengikhahlela athi angikhiphe isibhamu ebe engincishe umoya,” kuchaza uMkhize. Uthe yena akanaso isibhamu ebesifunwa amaphoyisa njengoba ezidayisela impahla esitolo sakhe. “Ngenkathi engikhahlela futhi engishaya, abengitshela ukuthi ngeke asukele ubala eGoli ezofuna kimina izibhamu bese ngiwatshela ukuthi azikho,” kusho uMkhize. Ngenkathi eshaywa uthe ulimale ezimbanjeni, emlonyeni nasebusweni. “Abengicisha umoya ngoplastiki abengifake kuwona ebusweni. Ngenxa yokuhluleka ukuphefumula, ngivumile ukuthi ngizosikhipha isibhamu ngenzela ukuthi angangibulali. Kodwa ngagcina ngingasikhiphanga ngoba anginaso,” usho njalo. Uthe wakhahlelwa nangamabhuzu, kwaze kwagamanxa ihora lesithathu ekuseni, esekhathele engakwazi ukuzivikela ngoba ayemaningi amaphoyisa. Okhulumela amaphoyisa, uColonel Thulani Zwane, ukuqinisekisile ukuthi kunecala lokushaya elivulwe esiteshini samaphoyisa eKranskop eliphenywa amaphoyisa. UMkhize uthe usola ukuthi ulandelwa nje emva kokuthi ebelesela ukuyekelelwa kokuphenywa kwecala lokudlwengulwa kukagogo wakhe, owagcina ngokushona kungazange kwenziwe ubulungiswa ngalo. UMnuz Moses Dlamini, okhulumela uphiko oluphenya amacala amaphoyisa, i-Independent Police Investigating Directorate (Ipid), uthe uma kunesimo esifana nalesi esenzekile okusolwa kusona amaphoyisa, kuzomele abathintekayo babikele ihhovisi le-Ipid eliseduze nabo.