UNkk Bongiwe Mbatha-Makhathini obenguSomlomo waseNdumeni ujoyine i-ANC ngemuva kwezinyanga ezimbili exoshwe i-IFP kwesokuba uSomlomo. Umholi we-IFP eNdumeni, uMnuz Xolani Msezane uthe baphoxekile ngokwenziwe uNkk Mbatha-Makhathini. “Lo muntu besimlwela ngesikhathi ebhekene nezinkinga eNkatheni. Akugcinanga lapho kodwa besibamba naye imihlangano yokuhlela ukhetho namaqhinga okuthi i-IFP ingalunqoba kanjani. Namhlanje usesiphendukele wayojoyina izimbangi zethu okuwuKhongolose. Siphoxeke kakhulu ngakwenzile ngoba ufana nomuntu odayise i-IFP ezitheni zayo,” kubalisa uMsezana. Uthe lolu daba lukaNkk Mbatha-Makhathini baluxoxe ngisho nobuholi obuphezulu be-IFP ngendlela abebecasuke ngayo. “Ngicela ubuke istatus sakhe kuWhatsapp. Ufake i-ANC, usho nokuthi abantu abavotele yona. Imbi lento ayenzile ngoba sekuyacaca ukuthi ubehlalele izikhundla ku-IFP . Sekuthe uma bemuxosha ekubeni ikhansela useyashiya, sizwile nokuthi uthenjiswe umsebenzi eNdumeni i-ANC. Lo muntu kuyacaca ubengeyona Inkatha ubehlalele izikhundla nemali kuyo,” kusho uMsezane. UNkk Mbatha-Makhathini uxoshwe ku-IFP ngoDisemba ngemuva kwengxabano abanayo nowayeyiMeya uMnuz Sboniso Mbatha okwasolwa kuyo umbango wamathenda. Eziphendulela uthe akaliboni iphutha ngokuba wuKhongolose.“Ngiyavuma ukuthi bengiba ingxenye yemihlangano yokuhlela izindlela zokunqoba ukhetho kwi-IFP. Ngaya ngisho enkantolo, ngangifuna ukuthola ithuba lokubeka uhlangothi lwami ngokwakwenzeka eNdumeni. Ngiyavuma ngibaphoxile kodwa ngihlale phansi nomndeni wami sabuka izigigaba ezingehlele eNkatheni bezama nokungibulala. Umholi owayefuna ukungibulala usahamba lelo cala . Beliqulwa ngoFebhuwari 12 enkantolo yaseMnambithi lahlehliselwa * -Ephreli. Khona kunjalo kodwa i-IFP imthathile yamvikela yamnikeza umsebenzi eMzinyathi. Bekufanele mina ngenzenjani kulobu buhlungu,” kusho uNkk Mbatha-Makhathini. Uthe usezinikele ukusebenzela i-ANC ngoba ikhombise ukumethemba nokumthanda. Uqhube wathi kungamanga ukuthi uthenjiswe umsebenzi. Uthe uma bekhala ngokujoyina kwakhe i-ANC, bathi bekumele enzenjani ngoba i-IFP ibisimxoshile eqenjini. Uveze ukuthi ubulungu bakhe abuthathe kwi-ANC buneminyaka eminingi. UNkk Mbatha-Makhathini uke waba imeya yaseNdumeni kodwa ngo-2016 waqokelwa ukuba uSomlomo. Uyisishoshovu esaziwayo eMzinyathi njengoba wayephambili elwela ukuba i-IFP inqobe umasipala waseNquthu ngemuva kokuqalwa phansi kokhetho ngo-2017. UbenguNobhala we-IFP eMzinyathi.