UMENGAMELI wezwe uMnuz Cyril Ramaphosa usezikhahlele ngazo zombili izinsolo zokuthi wadiyisa ngomzabalazo ngezikhathi zobandlululo. URamaphosa uchithe lezi zinsolo ngoLwesine ephendula imibuzo emayelana nenkulumo yakhe ebhekiswe esizweni ephalamende. NgoLwesithathu umholi weCope uMnuz Mosiuoa Lekota uthuse abaningi etshela uRamaphosa ezinhlamvini zamehlo ukuthi akakhohliwe ukuthi wabampimpa emaphoyiseni obandlululo ngeminyaka yo-1970. Ephendula uRamaphosa uthe kuliqiniso ukuthi waboshwa amaphoyisa kahulumeni wobandlululo kodwa wathi akaze adayise ngamaqabane. Uthe lokhu kwenzeka kulandela ukubizwa kwakhe uphiko olwalumele abafundi (SRC) yeNyuvesi ayefunda kuyo kulandela imibhikisho yabafundi eyayenzeka ngalowo nyaka. “Kungalindele muntu, ngathi ngisahlala nje phansi kwaqhamuka amaphoyisa athi ngeke kusaphuma muntu, uRamaphosa uyaboshwa . Ngaboshwa ngayiswa ePretoria Central Prison lapho ngahlala khona izinyanga eziyisithupha ngivalelwe ngedwa ngingakhulumi namuntu,” kuchaza uRamaphosa. Uthe ngaleso sikhathi uyise wayesembuthweni wamaphoyisa, wagcine ekwazile ukumbona wakhuluma naye. Ngokuhamba kwesikhathi uthe baqala ukumhlaba ngemibuzo kwacaca ukuthi bafuna ethule ubufakazi ecaleni lika Mnuz Seth Cooper, uMnuz Buntu Myeza kanye noMnuz Mosiuoa Lekota. “Nganqaba, bazitshela ukuthi bangakwazi ukusebenzisa ubaba ukuthi ngibe ufakazi wombuso, nganqaba. Ngathathwa ngayiswa esiteshini samaphoyisa eSilverton, uma ngifika khona ngafica umakhelwane wami nomunye umuntu owayeboshiwe. Babehlela ukuba ngofakazi bombuso ngabona lapho ukuthi ngiboshelweni. Ubaba wangazisa ukuthi nami bafuna ngibe ufakazi ngamtshela ukuthi angisoze ngadayisa amaqabane ebengisebenza nawo futhi ngingafa nokufa uma ngingase ngikwenze lokho,” kuchaza uRamaphosa inkulumo yakhe ebiphelezwa yihlombe ebelivela kumalungu e-ANC ePhalamende. Uthe umakhelwane wakhe owafakaza ecaleni elalibhekene noLekota nayeboshwe nabo, elaphetha ngokuthi batholwe benecala bagwetshwa. URamaphosa uveze ukuthi amaphoyisa obandlululo azama ukumdoba ukuthi asebenzisane nawo wawachitha ewazisa ukuthi akasoze adayisa ngabantu.