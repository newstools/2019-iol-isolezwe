Umholi weDA uMnuz Mmusi Maimane ngoMgqibelo wethule umqulu wabo eRand Stadium eGoli njengoba belungiselela ukhetho lukazwelonke oluzoba ngoMeyi. Umhlaziyi wezepolitiki ozimele, uMnuz Thabani Khumalo, uthe i-DA yehlulekile ukuvala izintuba ezisemqulwini we-ANC. “Ngidumele ngomhlahlandlela wokhetho othulwe yiDA bekuwuMgqibelo kodwa ngazithola sengisesontweni ngilalele uMaimane eshumayela,” kusho uKhumalo. Uthe umqulu weDA umkhumbuze uhlelo lukaVicky Masuku oKhozini FM, olwaluthi ukufundwa kwencwadi. “Ngithole uMaimane ekhuluma ngohambo lwakhe esuka e-Eastern Cape, waphinde wazincomela nobaba wakhe embiza ngeqhawe ngokumnika imfundo esezingeni eliphezulu,” kusho uKhumalo. Omunye umhlaziyi wezepolitiki, uMnuz Xolani Dube wesikhungo iXubera Institute, uthe iDA iyiqembu elimele abantu abamhlophe. “Labo leli qembu elibamele bazoqhubeka nokulivotela kodwa mina angiboni sikhula isibalo sabantu abavotela le nhlangano,” kusho uDube. Uthe nakuba umqulu wokhetho weDA ungasho lutho kodwa abantu bazoyivotela ngoba lingekho elinye iqembu abangalivotela ikakhulukazi njengoba i-ANC ikhungethwe yizinkinga kubalwa udaba lokulawulwa kombuso yidlanzana nenkohlakalo. “I-DA izozithola ivotelwa hhayi ngoba ithandwa ngabantu kodwa ngoba lingekho iqembu abangalivotela,” kusho uDube. Uthe abantu abasenandaba nemiqulu yezithembiso zokhetho ngoba bayazi ukuthi basuke beshelwa ngazo ukuze bavote. UMaimane unxuse abantu bakuleli ukuthi bavotele iqembu lakhe ukuze bashintshe impilo yabo. Uthe uma benganqoba ukhetho iNingizimu Afrika bangayiphatha njengoba belawula iWestern Cape. Uthe iDA inohlelo olucacile lokudala amathuba emisebenzi, wathi lokhu kufakazelwa yimisebenzi asebeyidalile kuMasipala waseJohannesburg kusukela kungene iMeya yabo uMnuz Herman Mashaba.