UNksz Zinhle Mshengu ongumsunguli wenkampani ekhiqizela izinkampani imifaniswano nezimpahla ezigqokelwa ukuphepha emsebenzini, Ikhethelo Clothing and Textile eseMlaza, uthe ngesikhathi evula inkampani wayefuna ukuthola imali engcono kunaleyo ayeyihola emsebenzini. UNksz Mshengu owasebenza ehhovisi kwamasipala uthe, wabona ukuthi angakwazi ukwenza into ezomphonsela inselelo kunokwenza umsebenzi wasehhovisi ayewuqashelwe owawungamanelisi ngeholo. “Bengehluleka ukukhokhela zonke izikweletu zami uma kuphele inyanga, ngaphezu kwalokho kumele ngiphe abazali bami imali. Lokhu kukhathazeka kwenza ukuthi ngizihlole ukuthi ayikho yini indlela engingaphuma ngayo. Isu elaqhamuka elokuthi ngivule inkampani yami. Ucwaningo engalwenza lwangikhombisa ukuthi uma ngingqongqoza eminyangweni efanele ngizoluthola uxhaso, ekupheleni kwenyanga ngithole imali engcono. Ngaqala ngokuthi ngingene emkhakheni wamathenda,” kusho yena. Ngo-2012 kuya ku-2014 uthe ungene emkhakheni wamathenda wathola umsebenzi wokuthi athengele izibhedlela zaseMpumalanga izingubo zokulala nezingubo ezigqokwa yiziguli. Uqhube wathi ngesikhathi enza lokhu wayefuna izinkampani lapho ezothenga khona bese edayisela umasipala. Wathola ukuthi ayikho inkampani yomuntu wesifazane omnyama angathenga kuyo. Ezikhona wabona ukuthi azikwazi ukukhiqiza umthamo odingekayo uma zithola i-oda elikhulu. “Ngabona ithuba lokuthi ngivule inkampani ngisebenze nabantu besifazane sibe yinkampani ekhiqizela izinkampani izingubo zokusebenza nemifaniswano kanjalo nezingubo zokulala. Ngahambisa umbono wami kwaSAB bawubona uphusile bangixhasa,” kusho yena. Kule nkampani uthe kusebenza abesifazane kuphela bonke baneminyaka engaphansi kuka-35. Nyakenye ungenele umncintiswano wabantu abasha abanamabhizinisi enza kahle ohlelwa yiSAB, waphuma ku-top-21 ezweni lonke. “Ibhizinisi lokukhiqiza impahla ngingene kulona ngo-2017. Nyakenye ngiqokwe ngaba ngomunye wosomabhizinisi abenza kahle ababili. Ukuqokwa kungenze ngabona ukuthi ngempela ngiwusomabhizinisi osenganyukela ezingeni eliphezulu. Ngemuva kwalokho ngivakashelwe ngongoti bokukhiqizwa kwezimpahla ezenziwe ngendwangu baseNerthelands bezobona indawo engisebenzela kuyo, baphinde bangicobelela ngolwazi lokukhulisa umkhiqizo wami,” kusho yena. Uthe bamsiza ngokuthi indawo yakhe ayihlele ngendlela ezokwenza ukuthi akhiqize ngendlela eyiyo. Muva nje uthe usebenzisana nenye inkampani ekhiqiza ama-duvet, amashidi nezinye izinto zokulala zikanokusho. “Lezi zimpahla sizokwazi ukuzidayisa emazweni aphesheya. Amakhasimende athenga lezi zimpahla ngabantu abangenqeni ukukhipha imali futhi abangazithandi izinto ezifana nezabanye. Kubo sibala namahhotela aphambili,” kusho yena.