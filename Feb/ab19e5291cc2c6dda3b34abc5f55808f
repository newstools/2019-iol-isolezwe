OMnuz Mawande Nzimande (21) no-Onke Piyose (19) abaduka ngo-October 15, 2018 kuthiwa babethunywe ngunina abahlala naye eMgungundlovu, uNkk Nomthandazo Nzimande ukuyohlola isimo sasekhaya eMzimkhulu njengoba bezwa kuthiwa kugqekeziwe. Umalume walaba ababili uMnuz Monde Mloyeni uthe uMawande no-Onke bahamba ngemuva kwehora lesithupha ntambamba ngemoto kaNkk Nzimande, iNissan, Duke emaruni. “Kwakushayela uMawande ngalelo langa. Babezobuya ngalo lelo langa ngoba sasibalindele ukuthi babuye ngehora leshumi ebusuku,” kusho uMlonyeni. UMlonyeni uthe akwaziwa noma bafika yini lapho ababelibangise khona, nemoto ababehambe ngayo ayikaze itholakale. UNkk Nzimande uthe ngenkathi uMawande no-Onke besendleneni, washayela uMawande ucingo ngemuva kwehora lesishiyagalolunye wabe esemthumelela nemali kaphethroli njengoba wayekhale ngokuthi usuyaphela emotweni. “Ngibe sengizwa ngodadewethu (umama ka-Onke amzalayo) ukuthi ubone ukuthi u-Onke uke wazama ukumshayela ucingo phakathi kwamabili kodwa wangamthola ngoba ubelele,” kusho uNkk Nzimande. Lo mndeni uthe usebunzimeni njengoba ungazi ukuthi kwenzekani ngalaba ababili. “Kubuhlungu kakhulu ngoba asazi nokuthi sithathe ini sihlanganise nani,” kusho uNkk Nzimande. Idokodo labantu abalahlekile lavulwa ngelanga elilandelayo esiteshini samaphoyisa saseMgungundlovu i-Alexandra. UCaptain Pieter van Zentan wakulesi siteshi ukuqinisekisile ukuthi kwavulwa idokodo labantu ababili abalahleka. “Icala selidluliselwe ethimbeni loKlebe eThekwini,” kusho uVan Zentan.