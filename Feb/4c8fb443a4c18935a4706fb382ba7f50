UNkk Philipina “MaMkhize” Dlomo okuthiwa ubebuye ahanjelwe umqondo, ushone ngeSonto kulandela ukulunywa yizinja okuthiwa zilinganiselwa ku-20 ezifuywe umakhelwane wakwakhe. Umufi kuthiwa akwaziwa ukuthi ubeyaphi njengoba esengumuntu ophila ngokugula, ovele azihambele nje. Izinja kuthiwa zimlumele ngakamakhelwane emgwaqweni njengoba kungabiyiwe kubo kwazo. UMnuz Michael Manyoni okhulumela umndeni kamufi, uthe babizwe sekwenzeke umonakalo. “Sibizwe omunye umakhelwane ethi uMaMkhize ulele ngakamakhelwane. Uma sifika khona udliwe yizinja ngesihluku esimangalisayo, eseshonile. Zimlume kakhulu njengoba zidle ugebhezi, zamdabula isisu kwavela amathumbu, zamudla nasemlenzeni nakwezinye izindawo emzimbeni. Kusiphathe kabi lokhu okwenzekile ukuba umuntu omdala adliwe izinja ngesihluku esingaka,” kusho uManyoni. Uthe ngokwazi kwabo akukhona okokuqala lezi zinja ziluma abantu endaweni. “Zibaqedile abantu zibaluma lezi zinja, kodwa bezingakaze zikhiphe isidumbu. Ziningi lezi zinja zingaphezu kuka-10, ziyingozi ngoba akubiyiwe kubo kwazo,” kusho uManyoni. Uthe umufi njengoba ubesephila ngokugula ngenxa yokuguga kunzima ukuba bazi ukuthi ubeyaphi. “Ngeke ngazi ngempela ukuthi ubeyaphi ngoba ungumuntu ongaphili nosezihambela nje. Umfana ahlala naye ubengekho ngesikhathi ehamba. Uze wafonelwa ebizwa emuva kokutholakala kukaMaMkhize elimele,” kusho uManyoni. Omunye umakhelwane kamufi ocele ukungadalulwa, uthe cishe umuntu wesishiyagalombili kulo nyaka elunywa yilezi zinja, nathe azilawuleki. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi amaphoyisa avule idokodo kulandela ukulunywa izinja kowesifazane. “Amaphoyisa ase-Plessislaer avule idokodo ngokushona komuntu kulandela uphenyo oluveze ukuthi owesifazane oneminyaka engu-85 ulunywe yizinja. Ulimele washonela endaweni yesigameko. Kuyaphenywa,” kusho uCol. Mbele. UMnuz Mlungisi Sibiya wakwaSPCA eMgungundlovu, uthe uyazi ngalolu daba njengoba bebikelwe ngalo futhi bephuthumile khona. “Siyile eSweetwaters namhlanje (izolo) emuva kwesigameko sokulunywa yizinja kukagogo. Sifike sathola izinja ziningi njengoba kuthiwa zicela ku-20. Sikwazile ukubamba eziyisishiyagalombili, ezinye zabaleka. Sibe sesicela umnikazi wezinja ukuba azame ukuba azibambe azifake endlini ukuze kuzoba lula ukuba sizithole uma sesibuyela khona. Kuba nzima ukubamba izinja uma zisendaweni engabiyelwe ngoba zivele zibaleke zigcwale amathafa njengoba zenzile nje,” kusho uSibiya. Uthe bathole ukuthi umnikazi wezinja wayeneyodwa injakazi, yabe isithola abadlwane. Amachalaha akomakhelwane abe esezohlala kulo muzi ngoba elandela lenjakazi, zagcina zigcwele igceke izinja. USibiya uthe bake bayale abathandi bezinja ukuba bafuye noma zibe zine egcekeni, zingabi ngaphezu kwalokho. Uma umnikazi wezinja esenqaba, efuna ukufuya ngaphezu kwalokho kodwa engakwazi ukuzinakekela ngendlela, baya enkantolo bafake isicelo sokuba aphucwe izinja zakhe, babize namaphoyisa angenele. Ikhansela laku-ward 2, uMnuz Sbu Mtshali, litshele Isolezwe izolo ukuthi babikelwa ngalo muzi onezinja ezixakile bazama ukungenelela. “Ngonyaka odlule kwabikwa ngalezi zinja ebeziluma abantu njengoba kungabiyiwe kubo kwazo. Sazama ukubiza abakwa-SPCA, bafika kodwa zabaleka izinja zagcina zingatholakalanga. Siphinde sababiza abakwa-SPCA njengoba sekushone ugogo ngenxa yazo. Bafikile impela, siyathemba ezisele izinja bazozilanda,” kusho uMtshali. Imizamo yeSolezwe yokuthola umnikazi walezi zinja ezithintekayo ayiphumelelanga njengoba ucingo lwakhe ubengalubambi.