UMnuz Mfanyana Nyawo waseMombeni, eGaliweni, eNgwavuma, ubelahlekile kusukela ngoFebhuwari 1 njengoba isidumbu sakhe size satholwa ngoMsombuluko. Kuthiwa ikhanda nesidumbu sakhe bekuhlukanisiwe, kwafakwa eplastikini nezinye izitho zomzimba bezicwiyiwe. UNyawo kuthiwa waduka ephuma emhlanganweni wenduna endaweni. Kuthiwa ubelokhu efunwa ngamalungu omphakathi. Umufi kuthiwa ubehlala yedwa, kubonakale engatholwa ocingweni lakhe noma kubhekwa emzini wakhe angatholakali. Kuthiwa kuze kwabonakala lo plastiki emfuleni, uma ubhekisiswa kwatholakala ukuthi kunesidumbu. Okhulumela amaphoyisa KwaZulu-Natal, uLt Colonel Thulani Zwane usiqinisekisile isigameko, wathi kuphenywa icala lokubulala. “NgoMsombuluko, kutholwe ikhanda nezitho zomzimba kufakwe kuplatiki edamini eMombeni. Lo wesilisa kwabikwa ukuthi udukile ngoFebhuwarri 1 nonyaka. Kuvulwe icala lokubulala esiteshini saseNgwavuma. Akekho osaboshiwe,” kusho uZwane. Induna uMnuz Mandlenkosi Mathe ithintwa Isolezwe, ithe isashaqekile ngekubonile. “Sahlukana ngabo-4 emhlanganweni wesigungu senduna (ikomiti). Ngamfonela ngabo-8 ebusuku ucingo lwakhe lungangeni. Ngicabange ukuthi kungenzeka aludonsi. NgoMgqibelo wayezohamba eyohola, ngazitshela ukuthi kungenzeka angifonele esenemali ye-airtime. NgeSonto ngafonela umakhelwane ngithi akadlulise umyalezo, ngathi akabhekwe ekhaya. Kwathiwa kukhiyiwe. Ngabe sengiqasha imoto ngayozibhekela mina. Sabe sesingena ngewindi endlini, safica umbhede undluliwe engekho. Size sagcina ngokufonela amaphoyisa. Sathola ethoyilethe ukuthi kunezimpukana, kunamathumbu asongwe ngezingubo. Sathola nenyama isongwe ngalezi zingubo. Le nyama yagcwala ibhala. Singazi ukuthi inyama yani,” kusho uMathe. Kwatholakala ukuthi inyama yomuntu yonke lena. Ngithole ulwazi ukuthi kukhona abakusolayo emanzini. “Bekunoplastiki phansi emanzini, ngafika ngawudonsa ngogodo, kwavela kwaqhamuka ikhanda lomuntu. Ngibe sengibiza amaphoyisa. Afika alithatha,” kusho uMathe. Uthe okwenzekile kubashaqile nesimo asisihle emphakathini ngoba abazi ukuthi ubani owenze lesi sigameko. Ilungu lomndeni elingathandanga ukudalulwa lithe bafuna kuphenywe bese kuboshwa owenze isehlweni.