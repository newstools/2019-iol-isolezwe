UNomzamo uqokwe njengelinye lamanxusa azozinikela ekwenzeni umehluko emiphakathini eyahlukene emhlabeni. Kwi-video ayifake ku-Instagram, uNomzamo uveze ukuthi ekhula kwakuyisifiso sakhe ukuba usizo emphakathini eyahlukene. “Namanje angikhethile ukuthi ngiya kuphi, inqobo nje uma ngizosiza. “Kungenze ngathobeka ukuthi ngibe ingxenye yale nhlangano eyaqala ukungidonsa amehlo ngiseyintombazane encane, ngenxa yezinto ezinhle ezenzayo emphakathini eziqhubekile zangenza ngayithanda namanje njengoba sengikhulile,” kuchaza yena. Uthe kuye kuphinde kwaba yinto enhle ukuba yingxenye yale nhlangano futhi uzosebenza kanzima, leli thuba uzolibamba ngazo zombili. “Isifiso sami ukuthi sonke sibe amasosha obuntu ukuze sikwazi ukushintsha umhlaba esiphila kuwona. Amazwe ahlukunyezwe izimpi nahlaselwe indlala yiwona esizowabheka kakhulu,” kuchaza yena kule video. Uthe lulodwa ulimi okumele lukhulunywe abantu emhlabeni, uthando, ithemba liyadingeka njengoba kukhona abantu abashiya amakhaya abo bengathandi kodwa ingenxa yezimo ababhekene nazo emazweni abakuwo. UNomzamo ngoNovemba ufake izithombe ezihlukene khona ku-Instagram la ekade evakashele khona eSouth Sudan nayo le nhlangano nabafike bahambela imindeni ehlukene, nezikole bekhuluma nabafundi.