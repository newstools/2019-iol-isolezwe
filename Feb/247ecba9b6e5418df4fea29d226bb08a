I-ECONOMIC Freedom Fighters (EFF) ifuna kusungulwe ikhomishini ezophenya izinsolo zokuthi uMengameli Cyril Ramaphosa wadayisa ozakwabo kuhulumeni wobandlululo ngesikhathi somzabalazo. I-EFF iveze lokhu ngoLwesine ntambama kulandela impendulo kaRamaphosa ngezinsolo azibekwe ngumholi weCope uMnuz Mosiua Lekota zokuthi wadayisa ngamaqabane. Ngesikhathi ekhuluma ephalamende ngoLwesithathu uLekota watshela uRamaphosa ukuthi akakhohliwe ukuthi wabampimpa emaphoyiseni obandlulo ngeminyaka yo-1970. URamaphosa ukuchithile lokhu ekhuluma ephalamende izolo kodwa i-EFF ithi ayenelisekile ngencazelo yakhe. Esitatimendeni esifake ezinkundleni zokuxhumana i-EFF ithe uRamaphosa akakuphikisanga ukuthi wadalula ayekwazi ngomzabalazo ngesikhathi ephekwa ngebhodwe elincane yiziphathimandla zamaphoyisa obandlululo. “Uzisholo yena ukuthi amaphoyisa ayefuna abe ngufakazi wombuso ecaleni likaLekota nabanye; amaphoyisa ayengeke amcele lokhu ngaphandle uma kukhona akusho ngamaqabane okwakuzowafaka ejele,” kusho i-EFF esitatimendeni. I-EFF icele kube yisigungu esizimele esizothatha isinqumo ngokusungulwa kwekhomishini ngalolu daba ngoba umengameli (okunguye ophasisa amakhomishini) uyathinteka. FUNDA: Iyaqhubeka impi yamazwi kuRamaphosa noLekota EFF reiterates its call for an inquiry into Ramaphosa selling out Freedom Fighters. pic.twitter.com/z3EpTEa9Ff Ekhuluma nezintatheli ngaphandle kwephalamende uLekota uyichithile incazelo kaRamaphosa wathi ikubeka kucace bha ukuthi kukhona akufihlayo. Naye uhambe emazwini e-EFF ethi kukhona akunikeza amaphoyisa obandlululo ukuze amcele ukuthi abe ngufakazi. ''Uma umlalela kahle uRamaphosa uthi amaphoyisa ayemnxenxa ukuthi afakaze ecaleni angicindezele. Amaphoyisa ngeke avele akucele ukuthi ufakaze kube kungekho ulwazi owanike lona olungawasiza,'' kusho uLekota 