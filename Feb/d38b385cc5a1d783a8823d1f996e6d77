UMnuz Christ Cele, uthe wayeyohlangana nomngani wakhe, wagibela itekisi ngo-5.30 ekuseni, esekhokha kuscabha owayeqoqa imali kwabanye abagibeli wabe esekhonjwa ngommese yilo sicabha, wathatha yonke imali yakhe. “Ngakhipha imali ngithi ngiyakhokha, umfana wayithatha imali kubo bonke abagibeli. Ube esesondela eduze kwami wakhipha ummese wathi angikhiphe yonke imali engiyiphethe. Wathatha uR1 100 obusekhukhwini lami. Bekunabagibeli kule tekisi, kuthe noma ngizama ukukhala ngangasizwa muntu, umshayeli naye wavele wayishaya yazula, wangamnaka. Kuthe uma ima itekisi umfana wehla, wabaleka. Obehlezi eduze kwami wazikhalela ngokuthi naye ubesaba ukuthi uzomphuca eyakhe imali uma engilekelela,” kusho uCele. Uthe okubuhlungu ukuthi umshayeli akazange amlekelele, kunalokho waba nezaba wathi akamazi lo scabha, wathi ubehamba yedwa, engenamsizi. “Umshayeli waba umuntu ongayingeni indaba yami, wathi akagadi abagibeli yena. Ngasala dengwane ngingasenalutho, ngihlukumezekile ngalesi sigameko. Ngifuna ubulungiswa,” kusho uCele. UMnuz Vusi Msani, wososeshini baseSouth Beach, uthe babikelwe ngalesi sigameko. “Ngashayelwa ucingo umshayeli engitshela ukuthi kunomgibeli okhala ngokuthi ubanjwe inkunzi esetekisini waphucwa uR1 100, kunabagibeli phakathi. Ngathi abaye esiteshini samaphoyisa bavule icala, baveza ukuthi amaphoyisa anqabile ukulivula icala umshayeli ehamba yedwa, bafuna ophucwe imali. Umgibeli ubevele eseyile kolivula icala. “Sibe sesicela lo mgibeli ukuthi eze ekomitini lethu elibheka izikhalazo zabagibeli, elihlangana njalo ngoLwesine kodwa wangafika lo mgibeli. Besifuna ukuthola okwenzeka njengoba osicabha bengasekho nhlobo lapha eSouth Beach, bamiswa ngoNovemba 1 ngonyaka odlule,” kusho uMsani. Uthe lolu daba bazolulandela. Okhulumela amaphoyisa KwaZulu-Natal, uColonel Thembeka Mbele, uthe baphenya icala lokubanjwa inkunzi komgibeli esetekisini. “Ngokophenyo esilwenzayo umgibeli ngoFebhuwari 16 nonyaka, ngo-5.30 ekuseni wabanjwa inkunzi egibele itekisi, umsolwa wayehlezi ngasemnyango. Wamkhomba ngommese, wathatha imali yakhe. Icala lokubanjwa inkunzi livulwe esiteshini saseDurban Central, uphenyo lwamaphoyisa lusaqhubeka,” kusho uCol. Mbele. Imenenja ehhovisi leSantaco eKZN uMnuz Sfiso Shangase, uthe bayezwelana nalo mgibeli, wanxusa ukuba abagibeli beqikelele uma begibele amatekisi ukuthi bayazigada izimpahla zabo ngoba abanye abasuke begibele nabo basuke bengaziwa. Uthe bazolulandelela lolu daba.