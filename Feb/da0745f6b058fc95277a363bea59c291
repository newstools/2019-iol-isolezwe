Laba bafundi bafaka lezi zicelo ngoba bengeneme ngemiphumela yezifundo abayithola ngesikhathi kukhishwa imiphumela ka-matric ekuqaleni kwenyanga edlule. UDkt Barney Mthembu, obhekele izivivinyo eMnyangweni wezeMfundo KwaZulu-Natal, uthe bathole izicelo zabafundi abangu-6 377 abafuna ukumakelwa kabusha. Uthe umsebenzi wokwenza lokhu uzokwenzeka ngempelasonto, ngoMgqibelo nangeSonto. “Bazobe sebethola imiphumela yabo ngoFebhuwari 16. Izinhlelo ezifuze lezi sinazo ukuze kusizakale abafundi abasuke bengeneme ngemiphumela yabo,” kusho uMthembu. Uthe uma bengeneme ngemiphumela abazoyithola uma sebephinde bamakelwa, basangaphinde bathole elinye ithuba lokuthi bayobuka amaphepha abawabhalile. “Sinohlelo ngemuva kwalolu lokuthi uma bengeneme noma sebephinde bamakelwa ukuthi bafune ukubona amaphepha abawabhalile. Umfundi ufika nomzali wakhe afune ukubona ukuthi wabhala kanjani uma kungukuthi akeneme ngemaki lakhe,” kuqhuba uMthembu. Uthe ukuphinde umakelwe kumahhala kubafundi abafunde ezikoleni okungakhokhwa nhlobo kuzona. UMthembu uthe ngemuva kokuphuma kwemiphumela yokumakelwa abafundi bathola izitatimende ezintsha zemiphumela. “Ngalezi zitatimende bayakwazi ukuqhubeka benze izinto abafuna ukuzenza ngoba basuke sebethole ezintsha ezingafani nalezo abazithola ngesikhathi kukhishwa imiphumela ekuqaleni konyaka. Abanye basuke belinde ukungena emanyuvesi ngale miphumela ngakho bayasizakala,” kusho uMthembu. Uthe ngaphandle kwalokhu abafundi abangaphumelelanga bazokwazi ukuphinde bachibiyele ngoJuni nonyaka. Uqhube wathi kulokhu kuchibiyela baningi abafundi abazobhala wathi abanye baphucula imiphumela yabo noma bephasile ukuze bakwazi ukungena emanyuvesi sebenemiphumela emihle.