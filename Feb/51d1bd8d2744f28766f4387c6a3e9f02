ZIZICELELE ikhefu izikhulu ze-ANC ezisolwa emacaleni ocansi  njengoba kusaqhubeka uphenyo lwamaphoyisa emuva kokuvulwa kwamacala. UNobhala Jikelele we-ANC uMnuz Ace Magashule ngoLwesibili udalule ukuthi oMnuz Zizi Kodwa noMnuz Pule Mabe bacele ukushawa umoya. UMagashule uthe nakuba abasolwa bezibona bemsulwa kodwa bebengafuni ukuqhubeka nokusebenza bengaphansi kwefu elimnyama lokusolwa ngokunukubeza abesifazane. Ubekhuluma esithangamini sabezindaba ekomkhulu lenhlangano eLuthuli House eGoli. Kuvela lokhu nje kade kuhleli umhlangano wesigungu sokusebenza kwenhlangano (NWC). FUNDA: UKodwa usola itulo ngelokudlwengula UMabe ubesanda kukhishwa phambili emuva kophenyo olwenziwe yi-ANC kodwa ummangali wanganeliseka wavula icala emaphoyiseni. UKodwa ubhekene nezinsolo zokudlwengula owesifazane othushuke nalezi zinsolo waziyisa ehhovisi le-ANC wase elulekwa ngokuthi avule icala. UMagashule uncome abasolwa ngokuzicelela ukushenxa. ''Uma sikhuluma ngomholi oqotho sisuke sisho abantu abanjena ke. Bazoqhubeka babe sesigungwini esiphezulu kodwa ngeke besayikhulumela i-ANC. Uqabane uDakota Legoete uzoqhubeka abambe izintambo akhulumele i-ANC,'' kuchaza uMagashule. 