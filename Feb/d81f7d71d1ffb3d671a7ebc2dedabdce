Ekhuluma nabalandeli bakhe enkundleni yezemidlalo ePeople’s Park eMoses Mabhida eThekwini izolo, uMotsoeneng uthe uZuma akeze kwi-ACM. “Bantu baKwaZulu-Natal kumele nitshele uZuma ajoyine iqembu lethu. NoMahumapelo ngiyaxoxa naye ngokuthi umbutho akuwo awumfuni makeze kwi-ACM,” kusho uMotsoeneng. UMotsoneng umkhonzile uZuma njengoba emseka ngisho eya ezinkantolo. Uthe uMengameli we-ANC uMnuz Cyril Ramaphosa sekucacile ukuthi akanalo uhlelo lokuhlenga iNingizimu Afrika “URamaphosa ubuza kubafundi ukuthi azixazulule kanjani izinkinga zabo. Ubaba onjani obuza izingane ukuthi uzozixazulula kanjani izinkinga,” kusho uMotsoeneng. Uthe i-ANC iyithestamente elidala, i-ACM ingelisha. “I-ANC isiphathe izwe iminyaka eminingi kodwa alukho ushintsho olutheni olukhona kubantu. NgoMeyi 8, phumani ngobuningi benu niyovotela i-ACM ukuze impilo yenu ishintshe,” kusho uMotsoeneng.  Uthe yena uyaziwa njengendoda engadlile ngokukhuluma kodwa egxile ezenzweni. “Niyawazi umsebenzi wami e-SABC lapho ngiphathe khona ngempumelelo, namanje ngithi nginikeni ithuba ngihole izwe ukuze nizobona umehluko ozoba khona empilweni yenu,” kusho uMotsoneng. Uzifanise nomdlali webhola oyinkomo ongenela enkundleni ukushaya amagoli. “Mina ngifuna ningiphasele amabhola bese ngihlohla amagoli enethini, uma nivotela i-ACM izophela le nto yokuthi intsha uma ifuna umsebenzi kufunwe amava,” kusho uMotsoeneng. Uthe bazokwenza isiqiniseko sokuthi imitholampilo iba nodokotela amahora angu-24, ukugwema ukufa kwabantu kungenasidingo. Uqhube wathi uma ubuholi beqembu lakhe bungasebenzi uzobukhipha ezikhundleni. I-ACM isebenzisana nosomatekisi njengoba ikhala ngokuthi bayacindezelwa nguhulumeni we-ANC. Uthe kumanje balungiselela ukuthula umqulo wabo wezithembiso zokhetho. “Zintathu izifundazwe ezibanga ukusingatha lo mcimbi, iKZN, Free State neGauteng,” kusho uMotsoeneng.