Isigameko senzeke ebusuku ngoLwesithathu kwaze kwaba entathakusa zayizolo. Kuthiwa bese kuphele izinsuku umphakathi uvale imigwaqo uthi usufuna uMengameli wezwe, uMnuz Cyril Ramaphosa azokhuluma nabo ngoba amakhansela neziMeya, noHulumeni wesiFundazwe, sebebakhohlise kakhulu. Abefundisi bendawo bahlele umkhuleko abebezohlangana kuwo nomphakathi beyocela ukuba kwehle ulaka. “Umkhuleko besizoba nawo izolo kodwa umphakathi uvele wangayingena wathi ufuna uRamaphosa. Bashise amahhovisi ezimpesheni. Asazi ukuthi kungeneni kubantu bakithi,” kusho omunye wabefundisi ocele ukungadalulwa. Ikhansela lendawo, uMnuz Nathi Mthethwa weNational People’s Ambassador (NPA), lithe sekuyisikhathi eside abantu bebhikisha bese bekhohliswa ukuze behlise umoya. “Sekuphele isikhathi bekhala ngamanzi baze bavale imigwaqo bebhikisha. Kulokhu umphakathi uvele wathukuthela washisa isakhiwo esibalulekile ngoba uyabona ukuthi akekho owulalelayo,” kusho uMthethwa. Okhulumela umasipala waseMnambithi i-Alfred Duma, uMnuz Sya Maphalala, uthe bazwile ngalo mbhikisho kodwa izidingo abakhala ngazo aziqondene nabo. Uthe ziqondene nomasipala wesiFunda uThukela. UMnuz Jabulani Mkhonza wezokuXhumana oThukela, uthe bayazama ukulungisa isimo ngezikhalo zabantu. “Empeleni iMenenja kamasipala wethu iye kothula usonkontileka obezofaka amanzi alungise nokuthuthwa kwendle kodwa umphakathi umxoshile. Bathe abasafuni lutho oluvela kumasipala kodwa sebefuna umengameli. Silapha noNgqongqoshe wezokuThutha uMxolisi Kaunda,” kusho Mkhonza. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa athungatha abashise amahhovisi akwaSassa ukuze baboshwe. “Bebebalelwa ku-500 abantu abebebhikisha beshisa namathayi emgwaqweni. Aphoyiseni asebenze kanzima ebalawula,” kusho uCaptain Gwala. Uthe amaphoyisa awazukukubekezelela ukuziphatha ngalolu hlobo uma kubhikishwa. AbakwaSassa ngomlomo kaMnuz Zanoxolo Mpeta obambe njengemenenja yesifunda bathumele isitatimende esigxeka ukushiswa kwala mahhovisi aseKuvukeni. Uthe bathemba ukuthi izigilamkhuba zizoboshwa.