Laba bafundi bashone ngoLwesihlanu ngemuva kokudilika kodonga oluyibhuloho abahamba kulona uma beya kwamanye amakilasi kulesi sikole. Umkhulumeli weBLF kuzwelonke, uNksz Lindsay Maasdorp, ubhale ekhasini lakhe ku-twitter ukuthi kumele kujatshulelwe ukushona kwalaba bafundi. UNksz Maasdorp ubeseka inkulumo ekade yenziwe uMnuz Siyanda Gumede obhale ekhasini lakhe ku-facebook kade ephawula kwinkundla yababukeli ezindabeni zakwaSABC ngemuva kokushona kwalaba bafundi. UGumede uthe ukushona kwalaba bafundi kuwumphumela wokuphendula koMdali njengoba lesi sikole sidume ngokucwasa ngebala. Umholi wophiko lwentsha lweDA, uMnuz Luyolo Mphithi, usabise ngokuthi iBLF bazoyimangalela kwiKhomishini yamaLungelo ngale nkulumo eyenziwe ngumkhulumeli wayo. UMphithi uthe bazophinde banxenxe ukuthi IBLF ikhishwe emaqenjini azongenela ukhetho ngoba ibuyisela emuva umkhankaso wokwakha iNingizimu Afrika ebumbene “Sinxusa bonke abantu baseNingizimu Afrika abazibophezele ekuboneni izwe libumbene ukuba baseke umkhankaso wethu wokuzama ukuthi kukhishwe iBLF ohlwini lwamaqembu azongenela ukhetho,” kusho uMphithi. Okhulumela iCope kuzwelonke, uMnuz Dennis Bloem, uthe ukuphawula komholi weBLF kumele kugxekwe ngoba kugqugquzela inzondo. “Sekucacile kwiCope ukuthi iBLF ikhona kwezombusazwe ukuzogqugquzela inzondo nokudala uhlevana olungaholela ngisho ekutheni kusuke nempi,” kusho uBloem. Isikhulu esiphezulu kwisikhwama i-Ahmed Kathrada Foundation, uMnuz Neeshan Balton, naso sikugxekile ukuphawula komkhulumeli weBLF, sathi isikhwama sabo sihlela ukulusukumela lolu daba. “Lokhu kuphawula kuyathusa ikakhulukazi njengoba kuthinta ukushona kwabafundi,” kusho uBalton. Uthe ukucwasa ngokwebala kumele kuhlale kugxekwa noma ngabe kuthiwa kwenziwa ngubani. Okhulumela iKhomishana yamaLungelo, uNkk Gail Smith, uthe sebethole izikhalo eziningi mayelana nenkulumo edala uhlevana yomkhulumeli weBLF. Kusukela kuqale umsindo, ikhasi likaGumede, okunguye oqale ukuphawula kabi ngokushona kwala bafundi, selisusiwe.