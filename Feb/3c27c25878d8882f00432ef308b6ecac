KUKHALWA ngothisha waseNcwadi Primary okuthiwa ufundisa egaxe isibhamu enqulwini. Lokhu kuvezwe omunye wabazali okhathazekile onengane efunda kulesi sikole. Ngokusho kwalo mzali, lo thisha ufundisa ephethe isibhamu okwenza izingane zizithole zingasakwazi ukufunda kahle. Umzali uqhube wathi ngisho nabo bengabazali bayamesaba ngoba ngisho emihlangweni yesikole ufika esigaxile. Uthe uthishanhloko udedela yena akhulume nabazali, okwenza basabe ngisho esho into abangahambisani nayo ngoba besaba ukwenzakaliswa. Uveze ukuthi abasazi ukuthi bazobikela bani ngoba nothishanhloko uyamesaba lo thisha. Kuthiwa ngokwesatshwa kwakhe usephendule uthishanhloko isithusanyoni. Uthe uma kufuneka imali kubazali kuthunywa lo thisha wesibhamu ukuthi kube wuyena okhulumayo ngoba esatshwa. Umzali uthe ngesikhathi kufuneka o-R60, kwakhulunyiswa yena lo thisha, uthishanhloko ezithulele. Uqhube wathi ngisho befuna ukuphefumula kodwa bafela ngaphakathi ngoba besaba isibhamu. Imali eyayifunwa uthe kwathiwa eyokuvolontiya. “Izingane zethu uma zingayikhokhanga leyo mali ziphindiswa amakilasi ngonyaka olandelayo,” kuchaza umzali ongathathandanga ukudalulwa. Uthe ziphinde zimenyezwe emthandazweni nguthishanhloko, zihlekwe ukuthi azikhokhile. Kuthiwa ‘uthisha wesibhamu’ utshela abazali ukuthi imali abayikhokhayo ngeyokuthenga oshoki. Enye kuthiwa ngeyokulungisa imishini egaya amaphepha. Uthisha osolwa ngokuphatha isibhamu, umataniswa nelinye iqembu lezepolitiki kule ndawo. Uthishanhlolo wakulesi sikole ozibize ngoHlela, uthe: “Njengoba negama lisho ukuthi eyokuvolontiya, akuphoqwa muntu,” kusho uHlela. Exinwa ngombuzo ngokuphatha isibhamu kakukathisha, ugcine esethi yena akavunyelwe ukuphawula, akuxhunyanwe noMnyango wezeMfundo. UNkk Cabangani Sokhela oyiphini likasihlalo omele isigungu esilawula isikole, uthe ufike le mali ikhokhwa, wazitshela ukuthi abazali abanankinga nayo. “Satshelwa ukuthi isetshenziselwa ukulungisa ama-alamu asuke ephazanyiswe ukuduma kwezulu nokuthenga izinto zokuhlanza isikole,” kusho uNkk Sokhela. Akafunanga ukuphawula ngothisha okuthiwa uphatha isibhamu. Umgcinimafa wesikole uNkk Nonsikelelo Nzimande uthe: “ Le mali ikhokhiswa abazali njalo ngenyanga. Nengane yami ihlukumezekile ngoba ayikhokhile kwahlekiswa ngayo.” Ngokwakhe, babetshelwe ukuthi eyokukhokhela unogada kodwa akasekho. Uthi kunemali efakwa wuMnyango wezeMfundo nyanga zonke esukela kuR70 000 kuya kuR90 000 ukubheka izidingo zesikole. Ngokwakhe, wothishanhloko abasayinela ukusetshenziswa kwemali. “Mina ngiyatshelwa nje ukuthi angizosayina. Ngigcina ngokuyibona iphuma nje. Kuyimanje kusele uR4 000,” kugcizelela uNkk Nzimande. UMnuz Kwazi Mthethwa okhulumela uMnyango wezeMfundo, KwaZulu-Natal uziqhathululile kulolu daba. Uthe wudaba oludinga umphakathi ngoba ungqongqoshe ngeke abheke izinselelo ezenzeka ezikoleni ezingu-6 000 zaKwaZulu-Natal. “Akulungile ukuphoqa abazali ukuthi bakhokhe imali. Ukuvolontiya kwani? Asinabo thina othisha abavolontiyayo. “Abazali ababike kubahloli ukuze singenelele,” kusho uMthethwa. Ngezinsolo zikathisha ophatha isibhamu, uthe abazali kumele babike emaphoyiseni noma ezinduneni.