BABEXWAYISIWE abantu ukuthi kufanele babe nezimvume zokudayisa ngaphansi kukaMasipala weTheku njengoba sebephucwe izimpahla? KUQALE kwaphuma ithimba likamasipala lihamba lixwayisa abadayisi ukuthi kudingeka babe nezimvume ngoba uma bengenazo bephula umthetho. Akugcinanga lapho baphinde banikwe isikhathi esenele sokufaka izicelo zezimvume zokudayisa.  BAYAYAZI yini imigudu yokufaka izicelo zokudayisa abantu abanamabhizinisi futhi ithini imigudu? SIHLALA siyishicilela ephepheni likamasipala elibizwa ngokuthi Ezasegagasini elitholakala mahhala kuzo zonke izindawo ezingaphansi kweTheku. Njengoba sikhuluma nje ngingaqinisekisa ukuthi ngesonto elizayo lizoba khona iphepha likamasipala lapho kuzobe kuchazwe khona konke lokhu. Abafisa ukufaka izicelo zezimvume bangafunda imigudu bayilandele. Sinezindawo ezehlukene ezisondezwe kubantu.  NIKUNAKILE yini ukuthi kusuke umsindo abantu benigxeka, bebodwa abathi umasipala uphuca abantu bawo isinkwa njengoba nesimo somnotho sibheda kangaka? UMASIPALA awujiki ekutheni ukudayisa ngaphandle kwemvume kuwukwephula imithetho wawo. Labo abaqhubeka nokudayisa ngaphandle kwezimvume basazobhekana nomthetho kamasipala. Nalabo abasalinde izimvume zabo ezingakabuyi akufanele baqale ukusebenza, kufanele balinde ngoba bayothathwa njengezephulamthetho. Siyafisa kodwa ukucacisa ukuthi lo mthetho asiqondile ngawo ukuqeda abadayisi. Ukuvumela abantu badayise noma kuphi lapho bethanda khona kugcina kudala isiminyaminya nobunuku obungesidingo ezindaweni zomkhandlu. Umasipala uyayenza imizamo yokuqoqa abadayisi ubafundise kahle ngezinto okufanele bazenze ukuze amabhizinisi abo abe yimpumelelo   ZISHONAPHI izimpahla ezishaqwe kubantu abangenazo izimvume futhi bazokwazi kanjani ukuzithola? UMUNTU odlelwe impahla yakhe angakhokha inhlawulo ekhomba ukuvuma icala bese ethatha izimpahla zakhe engabe esabuyela ukuyodayisa uma engayitholi imvume. Bengaya eNkantolo kaMasipala ngosuku olubhalwe kumasamanisi abawatholile bese beyoxoxa neMantshi.