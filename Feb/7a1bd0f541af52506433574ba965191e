UNksz Nonhle Phenyane (26) wasOhlange, usephendule umuzi wakubo indawo yokubuyekeza ngomsebenzi wesikole nokufunda amakilasi engeziwe kubafundi abangakuzwanga kahle ngesikhathi besafundiswa ekilasini. UNksz Phenyane uthi iphupho lakhe bekuwufundela ubuthisha kodwa isiNgisi sakhe sasingesihle esitifiketini sika-matric okwaholela ekutheni akhale ngaphansi ngesikhathi efake isicelo sokufunda e-Unisa ngo-2014. “Kwadingeka ukuthi ngenze i-bridging course ukuze ngikwazi ukwamukelwa, ngeshwa ugogo okunguyena mzali enginaye wathi ngeke abe nayo imali yokuthi ngiyokwenza lokho, wathi okungcono angiye emakolishi ngiyobheka ukuthi akukho yini engingakuthanda okufundelwa unyaka owodwa. Ngenza njengoba ngitsheliwe ngaphuma ngingena emakolishi kodwa kwakungekho okusondelene nezemfundo engakuthola, ngagcina ngifundele ubuntatheli. Angizange ngisithole isitifiketi ngoba ugogo wehluleka ukukhokha uR13 000 wokufunda.” UNksz Phenyane uthe uke waba yintatheli kwelinye lamaphephandaba omphakathi kodwa wabuye wabona ukuthi akuwona umsebenzi awuthandayo. Bekuthi uma enezinselelo kuwona angakwazi ukubekezela wakhetha ukuyeka ukusebenza. “Odadewethu banezingane bengilokhu ngichitha isizungu ngokuthi ngizisize ngomsebenzi wesikole uma zibuya esikoleni. Kube yisikhashana ngiqalile, ngabona sekufika nezinye izingane zakomakhelwane ezingangazo nazo zifuna usizo. Manje angisagcini ngomsebenzi wesikole ezinikwa ukuba ziwenze ekhaya kodwa sengizisiza nangalokho abangakuzwanga kahle ngesikhathi befundiswa,” kusho yena. Uthe njengamanje kunezingane ezingu-27 ezifika kubo zizofunda ntambama. Lezi zingane uthe zifunda uGrade R kuye kuGrade 8. Uqhube wathi abafundi bakhe ubahlukanisa ngokwamabanga abakuwo, uGrade R uwuhlalisa wodwa kanjalo namanye. Uthe okwamanje akakhokhelwa ngalokhu akwenzayo futhi akanazo nezincwadi ezanele zokufundisa. Usebenzisa udonga lwakubo namaphepha kube sengathi yibhodi. “Ukuvuleka kwaleli thuba kungifundise ukuthi yonke into yenzeka ngesizathu. Nyakenye ngibuyele e-Unisa ngafaka isicelo sokufunda sengiwulungisile * -matric wami. Ngasiza nabanye abangani bami ababili ukuthi babhalise, bathathwa mina ngasala ngoba bebebaningi kakhulu abebefake izicelo zokufundela umkhakha wezemfundo. Bengihlale ngikhala ngingazi ukuthi ngingenzenjani, ekugcineni kuvuleke ithuba engingakaze ngilicabange. Ngifuna ukuthola indawo ekahle ngithole nezinsizakufundisa eziyizo.”