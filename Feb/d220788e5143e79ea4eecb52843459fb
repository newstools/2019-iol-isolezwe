UMnuz Nhlanhla Khumalo, onamasonto amabili eqokelwe ukuba yiGeneral Manager, uthe izindawo ezigudle ulwandle zidume ngokuheha izivakashi kodwa uyazi ukuthi izindawo ezinothe ngomlando namasiko amaZulu ziyaziheha izivakashi ezifisa ukubona futhi zifunde ngamasiko. “Njengamanje izindawo ezithuthukisiwe eziningi ziseduze namadolobha, ezisemakhaya zisasilele emuva ngenani lezivakashi ezihambelayo. Lokhu kwenziwa ukuthi azikathuthukiswa ngezinga elilingana nelasemadolobheni,” kusho uKhumalo. Uthe emasonto amabili eqalile esikhundleni ubesabheka izinhlelo nemigomo elawula lolu phiko. “Ngaphambi kokuthi uqale izinhlelo ezintsha kumele ubheke imithetho nemigomo elawula isikhungo ukuze ubone ukuthi amasu owacabangayo ngeke yini ashayisane nemithetho elawula lesi sikhungo. Engikutholile ukuthi imigomo nezinhlelo ezikhona ziyavuma. Okwamanje angizukuqhamuka nezinhlelo eziningi ezintsha, ngizothuthukisa izinhlelo ebezivele zikhona, ngiqedele ebese ziqaliwe,” kusho uKhumalo. UKhumalo uneminyaka eyevile eshumini esebenza eMnyangweni wezeMvelo kuzwelonke. Uthe ngokubona kwakhe umsebenzi wezokuvakasha usondelene nemvelo. UKhumalo uneMasters kwiTourism Development, uke waba ngumqondisi wohlelo oluqinisekisa ukuthi izinhlelo zezokuvakasha ziyenziwa ezifundazweni ezigudle ulwandle, kulezi zinhlelo bekukhona izinhlelo zezokuvakasha ezihlanganisa nemvelo. Kulolu hlelo usebenze iminyaka eyisishagalombili. Uqhube wathi kunamathuba amaningi okukhula emkhakheni wezokuvakasha, wezemvelo kanjalo nasemkhakheni wamasiko nomlando.