Izinsolo zivele kungakapholi maseko, umkhulumeli wenhlangano uMnuz Pule Mabe ekade ebhekene nezinsolo ezicishe zifane zokuhlukuzema ngokocansi owesifazane asebenza naye. Izinsolo zokudlwengula zikaKodwa, zivele ngempelasonto kodwa ngokwemibiko yabezindaba, yicala elidala elenzeke ngonyaka odlule. Ekhuluma ne-eNCA izolo, uKodwa uziphikile lezi zinsolo wathi kunabasemkhankasweni wokungcolisa igama lakhe. “Angikaze nginukubeze muntu wesifazane futhi ngangingekho lapho okuthiwa kwenzeka khona,” kusho uKodwa. Uthe uhlelela ukuthola izeluleko zomthetho njengoba sekuvele lezi zinsolo. Uthe lezi zinsolo uzizwe ngemuva kokunqaba ukukhipha imali ekade esatshiniswa ngokuthi zizobhadlazwa emphakathini uma engakhokhi. Uthe amahlebezi asakazwe wuhlangothi oluthile enhlanganweni olusebenzisa owesifazane ukungcolisa igama lakhe nokumnqinda amandla. “NgoFebhruwari 14 ngilunywe indlebe unobhalajikelele we-ANC ngokuthi uthole incwadi evela kowesifazane ethi ngimdlwengulile. Lezi zinsolo zingamanga futhi kuhloswe ngazo ukudicilela phansi isithunzi sami,” kusho uKodwa. Uthe encwadini usolwa ngokudlwengula nokugxinxa abesifazane ababili ngezidakazmizwa. IPhini likaNobhalajikelele we-ANC, uNksz Jessie Duarte, likuqinisekisile ukuthi zikhona izinsolo zokudlwengula ezibikwe ehhovisi likaMnuz Ace Magashule. UNksz Duarte uthe baluleke umgilwa ukuba ayobika icala emaphoyiseni. “Siluleke owesifazane ukuba aye emaphoyiseni ngoba udaba akhuluma ngalo ludinga ukuphenywa. I-ANC ayikwazi ukuphenya amacala alolu hlobo,” kusho uNksz Duarte. Okhulumela i-ANCWL kuzwelonke uNkk Thokozile Xasa uthe bakhathazekile ngezinsolo zokudlwengula ezibhekiswe kuKodwa. Unxuse uKodwa ukuba ahoxe ekubeni phambili kwi-ANC kuze kube ugeza igama lakhe. Izinsolo ngoKodwa zivela nje, ikomiti eliqondisa ubugwegwe kwi-ANC lisanda kukhipha phambilini uMabe ezinsolweni zokuhlukumeza ngokucansi. Khona manjalo, owesifazane osola uMabe ngokumhlukumeza ngokucansi uthi lolu daba useludlulisela kwaCCMA ngoba akanelisekile ngesinqumo sekomidi eliqondisa ubugwegwe kwi-ANC. UNksz Kgoareno Kekana osola uMabe ngokumhlukumeza ngokocansi uthi ngeke aphumule ubulungiswa bungenzekile. Uthe icala uselivulile emaphoyiseni, walufaka nakwaCCMA udaba.