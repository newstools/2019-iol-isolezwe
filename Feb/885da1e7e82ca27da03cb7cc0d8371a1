Le nhlangano ilekelela intsha yaKwaMashu esingene ezidakamizweni ukuthi iziyeke iphinde igqugquzele intsha ukuthi izibandakanye emisebenzini esiza umphakathi ukuze ungeke ingene ezidakamizweni. Umsunguli wale nhlangano uMusa Mazibuko oke waboshwa uthi le nhlangano uyisungule ngemuva kokuphuma ejele ngoba ebona umonakalo odalwa yizidakamizwa emphakathini. “Ijele indawo engalungile futhi ukuboshwa kuyayibulala ingqondo ngoba usuke ungenayo inkululeko ejele. Ngisungule le nhlangano ngoba ngibona intsha eningi kulo mphakathi waKwaMashu izinikele ezidakamizweni, kwangiphatha kabi lokho ngoba umphumela wezidakamizwa ijele nokufa,” kusho uMazibuko. UMazibuko uthe uchithe iminyaka engaphezu kweyisikhombisa ngaphakathi ejele futhi akafisi ukuthi intsha iphelele ejele njengoba ijele liyindawo enobungozi. Le nhlangano iphinde ihambele izikole ihambisana namaphoyisa ukuyoqwashisa abafundi ngezidakamizwa, ubugebengu nempilo yasejele. UMazibuko udalule ukuthi uphinde ahlanganise intsha ukwenza amaqembu aqhudelana ngemidlalo eminingi eyahlukene okubalwa nowebhola lezinyawo. “Iningi lentsha egxile ezidakamizweni linethalente kakhulu. Abanye babenza kahle ngisho nasesikoleni. Ngakho ukudlala kule miqhudelwano kuyasiza bangacabangi ngezidakamizwa,” kusho uMazibuko. UMazibuko uthe usizo lwabaxhasi bezimali lungenza omkhulu umehluko njengoba nendawo yokusebenzela bengenayo. Uthe basafake iziphakamiso kumasipala weTheku nakwezinye izinkampani becela uxhaso.