UKHALA ngokushaywa indiva kwezincomo zakhe uMvikeli woMphakathi u-Adv Busisiwe Mkhwebane odalule ukuthi sekubeke engcupheni izimpilo zabantu ababika ngeziphulamthetho ehhovisini lakhe. Esithangamini nabezindaba ngoLwesine u-Adv Mkhwebane uveze ukuthi ofakazi ababili abaqhumbuza ithumba ngenkohlakalo kumasipala waseMzimkhulu basekubhaceni kwazise abakaze bakuthole ukuvikelela. Nyakenye uMkhwebane wafaka isicelo kumengameli Cyril Ramaphosa sokuthi athathele ungqongqoshe wamaPhoyisa uMnuz Bheki Cele izinyathelo ngokungajubi amaphoyisa azovikela labo fakazi. Omunye wabantu abaqhumbuza leli thumba nguMnuz Thabiso Zulu, oze waya ngisho kwikhomishini eyayiphenya ngokubulawa kosopolitiki KwaZulu-Natal iMoerane eyofakaza waze washo ukuthi uselala obenyoni ngoba esatshiswa kodwa akakaze abathole abaqaphi. "Njengoba sikhuluma nje ababili abakhuluma ngenkohlakalo yaseMzimkhulu babalekile emakhaya ngemuva kokusatshiswa. Ngonyaka odlule nganxusa uMengameli wezwe ukuthi athathele izinyathelo uNgqongqoshe wamaphoyisa ngokuhluleka kwakhe ukuthi ahlinzeke laba ababili ngabaqaphi kodwa namanje akukaze kwenziwe lutho ngalokhu," kusho u-Advocate Mkhwebane. OZulu bakhuluma ngokubulawa kowayenguNobhala jikelele wophiko lwentsha lwe-ANC uMnuz Sindiso Magaqa, owabulawa eseyikhansela eMzimkhulu ngoba ethi uvundulule inkohlakalo ethinta ukulungiswa kwehholo kulo mkhandlu. U-Advocate Mkhwebane uthe izinqumo ezithathwa yihhovisi lakhe azihlonishwa ekubeni inkantolo yomthethosisekelo walicacisa iqhaza laleli hhovisi. Enkulumweni yakhe ugxeke i-Eskom, iSouth African Defence Force (SANDF), umnyango woMgcinimafa nomasipala abahlukene. Abanye athe izimpilo zabo zisengcupheni amalungu amabili eVenda Pension Fund, ababikela uMvikeli-Womphakathi ngokungaphathwa kahle kwalesi sikhwama kulandela ukufakwa kwaso ngaphansi kukahulumeni. Omunye impilo yakhe ephazamisekile uLieutenant Colonel Balo Mvithi owafaka isikhalo ngeSANDF kuMkhwebane. UMvithi wazisa uMkhwebane ukuthi akasakwazi ukondla umndeni wakhe ngenxa yokuxhashazwa kwezimali kwiSANDF okwaholela ekutheni engaholi. UMkhwebane uthe noma esethi uyayibhalela iminyango esuke kumele iqinisekise ukuthi izinqumo zakhe ziyalandelwa kodwa kuba nhlanga zimuka nomoya. "Noma silandelela ngokba nemihlangano, abanyakazi okwenza abasuke befake izikhalazo baphinde baphatheke kabi. Abanye baze baye ezinkantolo befuna ukuyophikisana nezinqumo zehhovisi." Uthe umthethosisekelo ukubeka kucace ukuthi kumele baphenye, babikele labo abasuke bebaphenya bese bethatha izinqumo ngokumele kwenzeke. 