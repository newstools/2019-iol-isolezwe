UMnuz Nkosinathi Thabethe, umnikazi womuzi, uthe ushayelwe ucingo esemsebenzini eRichards Bay etshelwa ukuthi umuzi wakhe uyasha. “Ngithe uma ngifika ekhaya, ngathola ukuthi kushe olawondi abathathu nemoto yami. Sisola ukuthi bekushiswa amaqele umlilo wase unabela endlini.” UNkk Hlengiwe Thabethe, inkosikazi kaThabethe, uthe ngesikhathi kuqala umlilo ubesemasimini eshiye izingane zakhe eziyisithupha ekhaya. “Ngibizwe kuthiwa nawu umlilo osuka ezintabeni usondela ekhaya. Sikhiphe izingane ngoba uvele weza ekhaya ngokushesha washisa izindlu. Besingazitsheli ukuthi uzoza mawala kodwa siwubone ushesha ufika ezindlini kwasha nemoto. Omakhelwane bazamile ukusisiza ukuze ungayi kwezinye izindlu. Siye sanqamula nezintambo zikagesi ebeziya kulesi zindlu ezishile. Asazi ukuthi sizothathani siyihlanganise nani ngenxa yomlilo ovele ezintabeni wazoshisa lapha ekhaya,” Akekho olimele ngoba nezingane azishanga kodwa kulimale impahla, indlu nemoto. Izolo uThabethe ebengakwazi nokukhuluma esho ukuthi okwenzekile kumqede amandla. Yize ebekhuluma uNkk Thabethe kodwa naye uthe kuduma ikhanda. ULt Col Thulani Zwane wamaphoyisa KwaZulu-Natal uthe: “Amaphoyisa aseShowe aphenya icala lokushisa emuva kokuthi umuzi nemoto kushile eMfeyane Mpumazi Reserve, eShowe, ngeSonto.”