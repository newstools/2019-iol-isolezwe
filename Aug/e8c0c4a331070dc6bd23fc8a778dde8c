Kuthiwa kushe amathani awu-500 ecarbon catalysts pellets ane-mercuric chloride. Onogada bazivimbile izintatheli ebeziye khona bathi abezindaba abangeni kodwa kungena kuphela amaphoyisa, aboMnyango wezeMvelo nezicishamlilo. Kusize ukufika kwekhansela le ndawo, uMnuz Musa Mkhize, oyalele onogada ukuthi bavule amasango ngoba wonke umuntu uyazi ukuthi kuqubuke umlilo eMetallica Chemicals lapho kugcinwe khona umkhiqizo wakwaThor Chemicals. UMkhize uthe ukusha kwendawo kuyasolisa ngoba ibingashi sonke lesi sikhathi kodwa emuva kokuthi uNgqongqoshe wezeMvelo kuzwelonke, uNkk Barbara Creecy, eyalele iThor Chemicals ukuthi ikhuculule le ndawo. “Abantu bafuna lusheshe uphenyo ngokusha kwendawo ngoba kuyasolisa. Ibingashi sonke lesi sikhathi kodwa kwathiwa akuqoqwe amakhemikhali abulalayo sekuyasha. Abafuni ukukhokha uR30 million wokuwakhuculula. Amalungu omphakathi athe afuna ihambe le nto ngoba ingcolisa umoya, igulise abantu nemfuyo,” kusho uMkhize. Uthe abazi ukuthi kwenzekeni ngoba batshelwe ukuthi kuqubuke umlilo kodwa akekho oshoyo ukuthi kusolwani. “Sizwe kuthiwa bekunethimba ebelifanele ukuzovuselela imishini sengathi alizange liwavule amanzi okupholisa lapho kuhlala khona amakhemikhali kwase kuqubuka umlilo. Yinto esiyizwile nathi kodwa asazi noma kwenziwe ngamabomu yini lokhu noma kukhona ogqekezile wase eshisa. Siyasola kukhona into efihlwayo ngokuqubuka komlilo, sifuna uphenyo olunzulu lusheshiswe,” kusho uMkhize. UDivisional Commander wezicishamlilo eThekwini, uSbusiso Dlamini, uthe babizwe ngabo-12 ebusuku emuva kokuqubuka komlilo. Basebenzise amaloli anamanzi ukucima kodwa baphoqeleka ukuthi bafake amagwebu ngoba umlilo ubungawezwa amanzi. Uthe imbangela yomlilo ayikaziwa okwamanje kodwa kusazophenywa. Imizamo yokuthola abaphathi baseMetallica Chemicals ayiphumelelanga ngoba izikhulu zakhona azifunanga ukukhuluma nezintatheli. Zithe okokuqala nje izintatheli akufanele ngabe zingaphakathi ngoba lokhu okushayo kuyingozi empilweni yabantu. UMnuz Rico Euripidou weGroundwork, uthe kukhona okushaya amanzi ngokusha kwamakhemikhali emuva kokuthi uNkk Creecy ethe iThor ayihlanze leya ndawo ikhokhele zonke izindleko zomsebenzi. IThor Chemicals yalahla amakhemikhali ayo eCato Ridge eminyakeni ewu-30 edlule yize iNingizimu Afrika ingenayo indawo yokulahla imfucuza ebikhiqizwa yiyo. Uthe bayajabula ngokusukuma kukahulumeni yize ethathe isikhathi eside ngoba baningi abantu ababulawe ngamakhemikhali akwaThor. UMnuz Albi Modise obhekelele ezokuxhumana eMnyangweni wezeMvelo uthe ngeke bakwazi ukuphawula ngomlilo ngoba amaphoyisa asaphenya. UColonel Thembeka Mbele wamaphoyisa KwaZulu-Natal uthe ithimba lisaphenya ngomlilo eCato Ridge kodwa ngeke akwazi ukuphawula ngoba ithimba longoti lisematasa nophenyo.