Ijoyinti iMzi’s Tuckshop elisemjondolo eZimeleni kwaV eMlaza belivaliwe izolo kulandela ukudutshulwa kukaMnuz Vusi Dlamini odabuka eMsinga, abangani bakhe uMnuz Bonginkosi Nkwanyana waKwaNongoma noMnuz Lungisani Ngubane waKwaHlabisa. Kuthiwa uDlamini noNkwanyana bese kunesikhathi eside behlala kule ndawo, uNgubane ubefike ngesonto eledlule. Umnikazi wejoyinti nesitolo uMnuz Mziyanotha Mkhize, uthe usavalile futhi akazi ukuthi uzovula nini. “Ngineminyaka ewu-10 nginejoyinti kule ndawo, akukaze kube nabantu abalwayo sebehlulwe wutshwala. Lokhu bekusho ukuthi kuzokwenzeka into enkulu kangaka kubulawe abantu abathathu ngesikhathi esisodwa. Ngisethukile, into engiyibonile ngeke ngiphinde ngiyikhohlwe,” kusho uMkhize. Uthe abashonile bebengamakhasimende akhe abejwayele ukufika athenge obhiya aphuze. NgoLwesibili uthe bafike bathenga obhiya abathathu bahlala phansi. “Bekusaphele imizuzu embalwa bengenile ngoba nobhiya abebewuthengile bebengakawuvuli. Bengingaphakathi endlini ngesikhathi ngizwa kuqhuma isibhamu kuveranda okuphuzelwa kuwo. Ngivele ngalala phansi ngoba bengingazi ukuthi kudutshulwa bani. Isibhamu siqhume izikhawu eziningi saze sathula ngilokhu ngilele phansi,” kusho uMkhize. Uqhube wathi: “Oyedwa ubeseshonile ababili bebesaphefumula bashone sisalinde abezimo eziphuthumayo,” kusho yena. Intombi kaDlamini, uNksz Ayanda Ndamase ithe: “Ngizwe kuqhuma isibhamu, ngavula ngithi ngiyabaleka. Ngithe uma ngivula ngabona amadoda amabili edubula ebhekise lapho kuhlala khona abaphuzayo. Oyedwa obedubula phezulu angibonanga ukuthi uphelele kuphi.” Uthe isoka lakhe beliwumuntu oxoxayo kodwa alikaze lisho lutho ngokuthi kunabantu elixabene nabo. “Le ndlela abadutshulwe ngayo ibukeka sengathi bebengabanjwa inkunzi ngoba kudutshulwe bona bobathathu kubantu abaningi abebehleli bephuza. Akuthathwanga lutho kubona. Angazi ukuthi bekwenzenjani futhi akekho umuntu ongangitshela ngoba umngani wakhe naye ushonile. Bebefika bekade bevakashele omunye umuntu ohlala kwenye ingxenye yale ndawo, akangenanga endlini uthe uyabuya basayophuza,” kusho uNksz Ndamase. UCol Thembeka Mbele okhulumela amaphoyisa KwaZulu-Natal, uthe amaphoyisa aseMlaza aphenya amacala amathathu okubulala kulandela ukubulawa kwamadoda amathathu aneminyaka ewu-30 kuya ku-35 abephuza esitolo, ngoLwesibili.