UJiyane uthe uma ekhethwa uzoqinisa intando yabantu ngaphakathi. Ebuzwa ukuthi uzowungenela yini umbango wokuvala isikhala sikaButhelezi uthe: “Kuyinto efiswa yizwe ukuthi i-IFP ibe nentando yabantu ngoba wonke amaqembu kulindeleke ukuthi abe nentando yabantu njalo.” Uthe njengoba ehlale egxeka i-ANC ngenkohlakalo ne-IFP uyayigxeka ngokushoda kwentando yabantu. UJiyane uthe ubuyele eNkatheni ngonyaka odlule emva kokucelwa amanye amalungu kuFacebook ukuba aphonsele inselelo uMnuz Velenkosini Hlabisa okukholakala ukuthi uzovala isikhala sikaButhelezi engqungqutheleni ezoba ngempelasonto ka-Agasti 23 kuya ku-25. UJiyane uthe ubeyilungu le-ANC ngesikhathi ecelwa amalungu e-IFP ukuba abuye. Uthe abanye abaholi abaphezulu be-IFP bebengafuni abuye wathi ujoyine i-ANC ukuze akhankasele uMengameli Cyril Ramaphosa ukuze awine ukhetho lukazwelonke. “Emva kwalokho angibange ngisasibona isidingo sokuhlala kwi-ANC,” kusho uJiyane. Okhulumela i-IFP, uMnuz Mkhuleko Hlengwa, uthe uJiyane kumele aqale axolise ngokubiza uButhelezi ngondlovukayiphikiswa emva kokushiya iqembu.