Umuntu okhwezele umlilo yikhansela le-IFP uMnuz Mdu Nkosi oqale ukubuza ukuthi amakhansela e-ANC aba kanjani nomhlangano ngoba ubuholi besifundazwe bumemezele ukuthi buwakhomba indlela. “Ngeke ngize ngibe yingxenye yomhlangano ongacacile mina ngoba sazi ukuthi nina (esho amakhansela e-ANC) nixoshiwe, ngeke ngizimbandakanye nemihlangano yenu uma i-ANC ingakazilungisi izindaba zayo ngoba izinqumo ezizothathwa kuzothiwa nami ngangikhona,” kusho uNkosi esukuma efuna ukuphuma emhlanganweni. Ikhansela le-ANC, uNkk Babara Fountein, lizamele ukuchaza ukuthi basenelungelo lokuba nemihlangano njengoba uhlelo lokukhishwa kwabo ezikhundleni lungakapheli. “Kunohlelo okumele lulandelwe, umhlangano womkhandlu yiwona okumele usixoshe bese kukhethwa obunye ubuholi. Lolu hlelo alukenzeki okwamanje,” kusho uNkk Fountein. UNkk Fawzia Peer, obeyiphini lemeya, uzamile ukuncenga uNkosi ethi akahlale phansi kodwa kwanhlanga zimuka nomoya. UNkk Peer uthe kumele kube nomhlangano oyisipesheli lapho kuzokhethwa khona ubuholi obusha. Ngokusho kukaNkk Peer umhlangano kulindeleke ukuthi ube ngo-Agasti 29. “Kulowo mhlangano kuzokhethwa ubuholi obusha kuphinde kufungiswe nemeya entsha ezofungiswa yiJaji,” kusho uNkk Peer. Uthe okwenze babiza umhlangano izolo ukukhathalela ukuhanjiswa kwezidingo kubantu. “Uma amaqembu aphikisayo engazimisele ngalo mhlangano kulungile siyawuguqisa,” kusho uNkk Peer. Ikhansela leDA, uMnuz Thabani Mthethwa, lithe abazimisele ngokungena ezindabeni ze-ANC. “Esikufunayo wukuthi kwenziwe izinto ngendlela efanele ngoba akumayelana nathi njengamakhansela kodwa kumayelana nomphakathi,” kusho uMthethwa. Umholi wekhokhasi yeDA, uNksz Nicole Graham, uthe iqembu labo belingeke livume ukuba nomhlangano namakhansela e-ANC okubikwa ukuthi axoshiwe. “Kunzima ukukhuluma ngezindaba emhlanganweni wekomiti elilawula umkhandlu elisazohlakazwa,” kusho uNksz Graham. Uthe bathole ukuthi amakhansela e-ANC ahlala esigungwini esilawula umasipala ayanqaba ukufaka izincwadi zokusula emsebenzini. NgoLwesibili olwedlule uNobhala we-ANC KwaZulu-Natal, uMnuz Mdumiseni Ntuli, umemezele ukuthi uNkk Zandile Gumede obeyimeya, uMnuz Mondli Mthembu obeyikhansela nesigungu abebesebenza naso bayaxoshwa ngenxa yokuhlulwa umsebenzi wabo. Ukuxoshwa kwabo kulandela ukuboshwa kukaNkk Gumede noMthembu mayelana necala lenkohlakalo nokukhwabanisa elithinta ithenda yezigidi yokuqoqwa kukadoti eThekwini. Nobeyimeya yaseMsunduzi uMnuz Themba Njilo nesigungu abelawula naso umasipala bakhonjwa indlela kanti i-ANC kulindeleke ukuthi imemezele ubuholi obusha eThekwini naseMsunduzi ngaphambi kokuphela kwaleli sonto.