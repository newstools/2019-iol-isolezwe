USihlalo weSGB eSithabile Secondary, eMatikwe, uNkk Sindisiwe Mbutho okhonza kwaShembe, uthe iphini likathishanhloko lazi kahle ukuthi bakhonza kuleli bandla kodwa likhethe ukuthi lishaye ingane yakhe lithi ayifuni ukugunda. Lo mfundi oneminyaka ewu-17 ofunda uGrade-11, uthe wunyaka wesine efunda kulesi sikole engakaze agundwe noma ashayelwe ukuthi unesihluthu. “Ifomu eligcwaliswayo uma ufaka isicelo sokufunda linesikhala lapho ubhala khona ukuthi ukhonza kuyiphi inkolo. Izinwele zengane yami aziwona amadlodlombiya, zigqishiwe kahle futhi izigeza zonke izinsuku, angazi ukuthi yini eyenze ukuthi ayishaye. Ngokubona kwami lokhu ukwenze ngamabomu ngoba vele akayithandi inkolo yobuNazaretha,” kusho yena. Uthe wumkhuba wabo othisha bakulesi sikole ukuthi baxhaphaze izingane ezisonta kwaShembe ngoba bona bengayithandi le nkolo. Uthe ngesinye isikhathi ziyaxoshwa kuthiwe azigoduke zibuye sezigundile. Muva nje uthe omunye uthisha kuso lesi sikole, umemezele emhlanganweni wabazali ukuthi uzothenga isikele agunde abafundi abanezihluthu. “Kuvumelekile ukubeka uvo lwakho noma ukunxenxa umuntu ukuthi eze enkonzweni yakho kodwa okwamanje ingane abayigundile ngeke bakwazi ukuyishintsha ngoba isengaphansi kwesandla sabazali, ikhonza lapho abazali bayo bekhonza khona. Uma yena enesifiso sokuthi ikhonze naye ukuze igunde uyokwenza uma isikhulile isikwazi ukuzikhethela,” kusho uNkk Mbutho. UMnuz Muzi Mahlambi okhulumela uMnyango wezeMfundo KwaZulu-Natal, uthe umnyango umile ekutheni umgomo womnyango uthi abafundi abangagundi ngenxa yenkolo yabo, akumele bagundwe futhi othisha baziswa ngalokhu ngokubathumelela isekhula. Uthe othisha abasaqhubeka nokukwephula umthetho bazothathelwa izinyathelo. UCaptain Nqobile Gwala uthe kuvulwe icala lokushaya elipheywa ngamaphoyisa aseNanda. UMnuz Willington Myeni womkhandlu ovikela aNazaretha ekuhlukunyezweni, uthe sekuphele iminyaka eminingi isekhula yakhishwa kodwa kusekhona othisha abagunda abafundi ezikoleni. Uthe: “Singajabula uma umnyango ungake usitshele ukuthi yibaphi othisha asebethathelwe izinyathelo ngalo mkhuba.”