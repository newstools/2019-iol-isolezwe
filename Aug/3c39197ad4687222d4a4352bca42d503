UMbalula usho lokhu ngesikhathi ethula i-war room yenkampani ebhekele ukusebenza kwezitimela iPassenger Rail Agency South Africa (Prasa) ngoLwesine. I-war room izoqala ukusebenza namhlanje. “Njengoba ngiwungqongqoshe kufanele ngilekelele umphakathi ukuze ube nempilo engcono. Ngiqale i-war room ukuze ngixazulule izingqinamba ezikhona ezitimeleni. Ngifuna zifike ngesikhathi, ziphephe, kuliwe nokucekelwa phansi kwengqalasizinda. Ngizoqinisekisa nokuthi iShosholoza Meyl nayo ifika ngesikhathi,” kusho uMbalula. Uthe ufuna abantu bafike ngesikhathi emsebenzini ngoba baningi abagibela izitimela. Ukwethulwa kwe-war room, uMbalula uthe kuhambisana nezinhlelo zakhe zikaKhawuleza ngoba ufuna ukusheshisa uma eletha izidingo kubantu. Uthe i-war room izogxila ekuthuthukiseni usizo olunikwa umphakathi njengokuthi izitimela zifike ngesikhathi. Kuzobhekwa nempahla yokusebenza ukuthi yanele nokuthi ingqalasizinda isebenza ngokufanele. Zonke lezi zinhlelo uMbalula ufuna zibe sezifezekile ngoDisemba 31. Uthe njengamanje ukusebenza kwezitimela kubekwa ku-50.2% kodwa ufuna kufinyelele ku-85%. Izitimela ezikhona ziwu-157, ufuna zibe wu-291. Okwesibili wukuqinisa ezokuphepha bese kuthi okwesithathu okuzogxilwa kukho kube wubuchwepheshe besimanje. UMbalula uthe ithimba le-war room lizohlanganisa izinhlaka ezehlukene ezibhekele ukusebenza kwezitimela kanti lizophathwa wuMqondisi Jikelele eMnyangweni wezokuThutha. Lizohlangana njalo ngosuku libheke ukuthi yiziphi izingqinamba ezidinga ukuxazululwa. 