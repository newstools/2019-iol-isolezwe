IKHALA ezimathonsi i-IFP ngokusocongwa kwekhansela layo kuMasipala, Inkosi Langalibalele ngaphansi kwesiFunda UThukela, ebelibhekene necala lokwakha uzungu lokusoconga owayenguSomlomo kuMasipala waseNdumeni uNkk Bongiwe Mbatha. UMnuz Mthembeni Majola (39) uthelwe othulini ngoyaba lwezinhlamvu ngoLwesihlanu ebusuku engasesibhedlela eMtshezi. Kuthiwa ubehamba ngemoto yakhe emgwaqweni uR 103 kwaqhamuka amadoda angaziwa avulela ngenhlamvu, uMajola washonela khona lapho kwathi abanye ababili baphuthunyiswa esibhedlela. UMajola ubulawa nje, ubengaphandle ngebheyili kaR2 000 ngecala lokwakha uzungu abelihamba nobeyimeya yaseNdumeni, uMnuz Siboniso Mbatha. Ubeyisishoshovu sensizwa esatshwayo kwezepolitiki njengoba kuthiwa ubengadlali ubesisusa isidumo. USihlalo we-IFP KwaZulu-Natal, uMnuz Thamsanqa Ntuli, uthi bayile ukuyohlanganisa amehlo nomndeni kamufi. UMnuz Mkhuleko Hlengwa okhulumela i-IFP, ucashunwe yi-IOL enguzakwabo weSolezwe ngeSonto ethi ucela umndeni unikwe ithuba ubhekane nalolu daba, wanxusa amaphoyisa ukuthi asheshise abophe izigilamkhuba. Okhulumela amaphoyisa KwaZulu-Natal uCaptain Nqobile Gwala uthi amaphoyisa aphansi phezulu aphenya amacala okuzama ukubulala nelokubulala emuva kokuhlaselwa kukaMajola. "Ayikaziwa imbangela yokuhlaselwa kwabagilwa kodwa amaphoyisa asematasa nophenyo lwawo,’’ kusho uGwala. UNgqongqoshe wezokuBusa ngokuBambisana neziNdaba zoMdabu KwaZulu-Natal uMnuz Sipho Hlomuka, ukhalele umndeni wagxeka isenzo sababulali. "Siyanxusa amaphoyisa ukuthi asebenze ngokuzikhandla ukuzama ukubamba abenze lokhu. Ngeke sikwemukele ukubulawa kwabantu abasebenzela izikhungo ezisekelwe ngaphansi kwentando yabantu. Siduduza umndeni nabo bonke abathintekayo ngokubulawa kukaMajola,’’kusho uHlomuka. Abangani bakaMajola kwiFacebook bekhihla isililo ngokubulawa kwakhe bethi yizindaba ezibuhlungu.