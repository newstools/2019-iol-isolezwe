Lokhu kuvezwe okhulumela uRamaphosa, uNkk Khusela Diko, uthe akumele uMengameli afakwe kulolu daba lo mnikelo ngoba wayengahambi phambili ekufuneni umnikelo. “Asikho isisekelo kulama-emails aputshukile ngoba kukhona enye ethi uMengameli wayalela umuntu othile ukuthi afake imali kwi-akhawunti thizeni. Samtshela uMvikeli woMphakathi ukuthi uMengameli wayeya ezidlweni ezazihleliwe lapho wayeqoqelwa khona imali. Noma ayeya kodwa umkhankaso wawenziwe ngendlela yokuthi akanazwi nokuthi akangeni ekutheni kwenzakani nsuku zonke ethimbeni elihlwaya imali.” Kusuke umsindo ngeledlule kulandela ukuputshuka kwama email okuthiwa angubufakazi bokuthi uRamaphosa wayazi kahle kamhlophe ukuthi ngobani abaxhasi bakhe ngesikhathi kuqoqwa imali yokukhankasela esokuba umengameli we-ANC. Kulabo baxhasa kuvela igama lika somabhizinisi, uMnuz Stavros Nicalaou, inkampani yakhe eyahlomula ngethenda kaR2 billion ngo-2015. Ungomunye wabantu abanikela ngoR1 billion emkhankasweni wokuba uMengameli Cyril Ramaphosa anqobe ukhetho lokuba umholi we-ANC. UMnuz Nicolaou, ongomunye wabaphathi benkampani ekhiqiza imishanguzo i-Aspen Pharmaceutical, wanikela ngezigidi zamaRandi esebenzisa inhlangano iHellenic, Italian and Portuguese Alliance (HIP) ukuthumela le mali ebhange lomkhankaso weCR17 ngo-2017. Kuma-email aputshukile kuvela neminye imikhankaso kaCR17 lapho kukhombisa khona ukuthi uNicolaou waletha abanye osomabhizinisi abangu-23 ukuba banikele emcimbini owubukhazikhazi owawuhlelwe umeluleki kaRamaphosa, uMnuz Donne Nicol, ngoDisemba 2017