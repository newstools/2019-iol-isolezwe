UNolubabalo Nobanda (31) waba sematheni eboshwa ne-cocaine ewu-650 grams, eyayiphothelwe ezinweleni. UNolubabalo uzobe eseneziqu zeCommunications zase-Unisa uma esebuya eNingizimu Afrika ngo-Agasti 27. Waboshwa wagwetshwa iminyaka ewu-30, isigwebo sabuye sehliswa ngenxa yokuziphatha kahle kwakhe. Ukubuya kukaNolubabalo kuqinisekiswe yihhovisi lenxusa lezwe eliseBangkok. UNkk Patricia Gerber, onguMqondisi wenhlangano iLocked Up SA, uthe kumjabulisile ukuzwa ukuthi uNolubabalo usezokhululeka. Uthe inhlangano yakhe ibilokhu ixhumana noNobabalo kusukela aboshwa eThailand. “Siyathemba ukuthi uzobuyela ekhaya asebenzise ithuba ukweluleka nokuqwashisa intsha ukuze ingawenzi amaphutha njengaye,” echaza. UNkk Gerber uthe abakayitholi eminye imininingwane yokubuya kukaNolubabalo. Okhulumela uMnyango wezoBudlelwane namaZwe angaPhandle, uMnuz Nelson Kgwete, uthe uNolubabalo uzodluliselwa esikhungweni sabokufika eThailand ukuze kulandelwe yonke imigudu efanele ngaphambi kokuthi akhululwe. Uthe ihhovisi lenxusa leNingizimu Afrika eliseBangkok kalikwazi ukugxambukela ezinhlelweni zamanye amazwe uma kudedelwa isakhamuzi saseNingizimu Afrika. Uthe abanaso isiqiniseko sokuthi uzofika ngasiphi isikhathi. Nokho uthembise ukuthi bayaxhumana neziphathimandla zaseThailand.