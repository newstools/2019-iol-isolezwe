Kusasa, uMnuz Jabulani Mthethwa uzobuyela enkantolo lapho ebhekene necala lokubulala uLanga, elokubamba inkunzi esebenzisa indluzula, elokutholakala nesibhamu esingekho emthethweni nelokutholakala nezinhlamvu ezine. UNksz Shilex Tamarah Shange onguSihlalo wePoint Community Crime Prevention Association, ophinde abe yilungu leKZN Crime Prevention Association, uthe kubalulekile ukuthi abantu baphume ngobuningi babo njalo uma icala likaLanga libuyela enkantolo. “Kufanele sithumele umyalezo ocacile ezinkantolo ukuthi asihambisani nobugebengu. Uma imantshi isibona sigcwele enkantolo izobona ukuthi kufanele isijezise kakhulu isigebengu esisiphuce uLanga. Sikhathele wubugebengu obudla lubi ePhoyinti nakwezinye izindawo zeTheku,” kusho uNksz Shange. Uthe bayawuseka umkhankaso weThekwini Community Church oholwa wuMbhishobhi Vusi Dube wokuthi kuseshwe amaflethi asePhoyinti okusolakala ukuthi ayimihhume yezigebengu. NgoMgqibelo amalungu eThekwini Community Church nabanye abakhathazekile ngobugebengu bebeyingxenye yemashi eqale ngakwa-Ace Butchery yayophelela kuHospital Road lapho kwabulawa khona uLanga. Le mashi ibikhuza ubugebengu obudla lubi ePhoyinti ifuna nokuthi kube nobulungiswa ngokubulawa kukaLanga. UDube uthe bafuna kube nethimba elizokhuculula emaphoyiseni ukuze kuqedwe ngamaphoyisa ayizigebengu agwazelwayo. Uthe bazoqhubeka nokumasha ezindaweni ezihlukene zeTheku ukuze kuliwe nobugebengu.