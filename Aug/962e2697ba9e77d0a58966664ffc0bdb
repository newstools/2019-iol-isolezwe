AKWAZIWA ukuthi bebecikwe yini abafundi abavele bathelekela uthisha ngamatshe walimala waze waphuma iso, ekade enabafundi emcimbini i-matric dance esikoleni iMandlethu High, eJozini. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe laba bafundi abenze lokhu, abebengayanga kulo mcimbi, okuyinto eyenza kungaqondakali ukuthi bebedinwe yini. “Kunabafundi abebengayanga kulo mcimbi ngenxa yezizathu ezahlukahlukene, okungaba ukungakwazi ukukhokha imali ebidingeka. Sekubuywa emcimbini, abanye abafundi bavukele uthisha, bamjikijela ngamatshe kanti uzoshayeka iso.” UMlotshwa uthe bewuMnyango bazobathathela izinyathelo ezinqala laba bafundi abenze lesi sihluku kuthisha. “SinguMnyango wezeMfundo silinde kuphume uthisha esibhedlela ukuze sisukumele lolu daba. Asinayo indawo yabafundi abangamahlongandlebe ezikoleni zethu. “Thina silindele abafundi ukuba bazofunda futhi bahloniphe othisha,” kusho uMlotshwa. Okhulumela amaphoyisa aKwaZulu-Natal, uColonel Thembeka Mbele, uthe alikho icala elisavulwe esiteshini saseNgwavuma. Ngokusho komthombo weSolezwe NgoMgqibelo, uthisha uqale waphuthunyiswa emtholampilo wendawo Othobothini Community and Home Health Care kodwa wagcina esephuthunyiswa esibhedlela sendawo iMosvold ngenxa yokuthi isimo besisibi kakhulu. Omunye wothisha uthe ozakwabo bayavutha bhe. “Njengoba nothisha edabuka endaweni yaseManyaseni futhi uzalwa yinduna yasesigodini, umphakathi uyavutha bhe,” kusho omunye uthisha.