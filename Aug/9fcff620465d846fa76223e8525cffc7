UMbalula ubehambisana neRailway Safety Regulator ngesikhathi ehlola izitimela. “Ngesikhathi ngethula inkulumo yami ngasho ukuthi ukuphepha kwezitimela kuzoba seqhulwini lezinhlelo zethu. Yingakho namhlanje sigasele kwaTransnet Freight Rail ukuzobheka ukuthi izitimela ziyayilandela yini imithetho yokuphepha,” kusho uMbalula. Uthe ubheke izitimela ezithwala impahla ngoba ezingozini eziwu-4 478 ezenzeke ngonyaka odlule, eziwu-2 360 bekungezezitimela zakwaTransnet Freight Rail. Uthe izingozi zezitimela zinyuke ngo-10% nyakenye. “Inhloso yami wukuziqeda nya izingozi zezitimela ngoba abantu bakithi abaningi basebenzisa zona. Ukuze umnotho wethu ukhule kufanele senze isiqiniseko sokuthi izitimela zihamba kahle, ziphephile futhi zifika ngesikhathi lapho kufanele ziye khona.” Uthe ngokuhamba konyaka uzobuyela ePhalamende ayothula iRailway Safety Bill afuna iphasiswe ibe wumthetho ukuze izitimela ziqashwe ngisho nangamaphoyisa kahulumeni. Lokhu uthe ukwenzela ukwehlisa izingozi zezitimela. Mayelana nohlelo lokuxazulula izinkinga zezitimela olubizwa nge-war room ayithule kwaPrasa ngeledlule, uMbalula uthe konke kuhamba kahle. “Amathimba ayahlangana zonke izinsuku ukubhunga ngezingqinamba ezahlukene zezitimela. Kuba namasu okuxazulula lezi zinkinga ngoba ngifuna izitimela zifike ngesikhathi kuzo zonke izindawo. Ngiyazi sizozixazulula zonke izinkinga zezitimela ngoba sisebenza ngokuzikhandla.” Uthe isitimela akade esihlola sakhiwe kuleli akusilo iqiniso ukuthi sivela eChina. Ucele izintatheli ukuthi zingalokhu zimbuza izinto angazizelanga eThekwini njengoba ezinye bezibuza ngenkinga yamaloli nokuthi kunezitimela ezilandwa eChina.