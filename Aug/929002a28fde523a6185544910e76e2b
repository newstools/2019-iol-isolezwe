OSOMATEKISI baseMnambithi KwaZulu-Natal abafuna isinxephezelo sikaR15 million kuNgqongqoshe oseshiya eMnyangweni wezokuThutha, bathi liphume nobomvu ngesinqumo sokuba ashiye kulo mnyango njengoba eseyoba ikhansela le-ANC kuMasipala weTheku. NgoLwesine i-ANC imemezele ukuthi uMnuz Mxolisi Kaunda isimjuba ekubeni ikhansela layo laseThekwini, okuyisikhundla ayeke wasiphatha phambilini ngesikhathi eseyikhansela lase-ward 53 eMaoti, eNanda. Iqembu lakhe ngoLwesine kulindeleke limphakamisele esikhundleni sokuba yiMeya entsha yeTheku, avale isikhala sikaNkk Zandile Gumede kodwa kuzoya ngamavoti emkhandlwini ukuthi ayamvuna yini. Lesi sinqumo sishiye osomatekisi baseMnambithi ngaphansi kweSizwe neKlipriver Association beswele amaphiko okundiza yinjabulo njengoba bebekhala ngokuthi ubalimazile ngesinqumo asithatha ngo-2017 sokubavalela umzila . Ngisho inhlangano ebilwa nodlame kulo soseshini, okuwuBumbano lokuThula ithe abazi bangathini ngalesi sinqumo ngoba sikhombise ukuzwelana nabo ngesikhalo abebenaso ngoKaunda. UDkt Andile Hlatshwayo ongumholi woBumbano lokuThula uthe basakholelwa ekutheni isinqumo sikaKaunda sokuvala umzila walabo soseshini sasichemile futhi sasingabacabangeli. “Siyabonga kakhulu ehhovisi likaNobhala we-ANC KwaZulu-Natal, uMdumiseni Ntuli nelikaNdunankulu, uMnuz Sihle Zikalala ngokuzwa imithandazo yethu ngokuba basuse uKaunda kwezokuThutha ngoba besingagculisekile neze ngokuziphatha kwakhe. “Siyaqonda ukuthi udlame olwalukhona eMnambithi nolwachitha igazi labantu lwalulubi kodwa ukuvalwa komzila akuzange kube ngokufanelekile,” kusho uHlatshwayo. Esitatimendeni asikhiphile ubekhuluma egameni lale nhlangano nasegameni likasoseshini iKlipriver okuyiyo efuna ukumangalela uKaunda enkantolo ukuze abanxephezele ngemali enguR15 million ngokulahlekelwa yinzuzo ngesikhathi kusavalwe umzila. Nokho okhulumela umnyango, uMnuz Kwanele Ncalane uthe akukho lapho inkantolo ithole khona uKaunda ephule umthetho ngokuvala umzila waseMnambithi. Uthe okunye nabo njengomnyango nethimba labo lezomthetho bathole izeluleko ngalesi sinyathelo sosomatekisi.