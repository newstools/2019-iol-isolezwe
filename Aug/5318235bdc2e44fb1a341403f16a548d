I-MMA wumdlalo oxube isibhakela nomkhalambazo, odlondlobalayo kanti uKhuboni ubeyinsephe kuwo kwazise abasondelene naye bathi bekuyinto yakhe ukuyolwa phesheya. UKhuboni usale enkundleni nomunye umlingani wakhe ngemuva kokudubulana namaphoyisa bezama ukuphanga imoto yemali ngoMsombuluko. Eyokuthi ubezama imali yokuyolwa eJapan, Isolezwe likuthole ngokuxoxa nelungu lomphakathi elingathandanga ukudalulwa. Lo mthombo uveze ukuthi noma ebengumdlali weMMA, ubengadumile ngakho kwi-INK (INanda, KwaMashu neNtuzuma) okuyizindawo ezakhelene. “Ubedumile impela, ewumuntu owaziwa kakhulu kodwa ubaziwa ngokuganga. Kunamahebezi okuthi ubeyontshontsha nje ngoba enohambo oluya eTokyo maduze. Kuyacaca ukuthi ubeyofuna imali yokukhokhela uhambo lwakhe,” kusho lo mthombo. Umthombo osemaphoyiseni ukuqinisekisile kwiDaily News, okuyiphephandaba elisesitebeleni esisodwa naleli, ukuthi umufi wake wabandakanyeka esigamekweni sokudunwa kwemoto eSydenham ngo-2012 lapho kwadutshulwa kwabulawa khona umlisa oyedwa. Phambilini Isolezwe like lamvakashela uKhuboni kubo eNtuzuma liyoxoxa naye ngempumelelo yakhe kwiMMA. UKhuboni ubesebuya phesheya eJapan ukuyomela iNingizimu Afrika kuwona lo mdlalo. Kusukela ngawo uMsombuluko, kusabalale izithombe zakhe uKhuboni, abantu baveza imibono ehlukene nokudlula kwakhe emhlabeni. Umsindo omkhulu uvele ekhasini lakuFacebook, iLadies House, lapho abanye bebekhombisa ukuzwelana nomndeni kodwa abanye bekhombisa ukungabi nandaba, besola umufi ngokukhetha impilo esheshayo. Ekhasini lakhe likaFacebook, esikhundleni sokudlulisa amazwi enduduzo nokudabuka bamsole ngokunganeliseki, abanye bethi ubulawe ukuba nenhliziyo engaphandle. Leli phephandaba lixhumane nozakwabo ababili nabo abadlala lo mdlalo kodwa abanqabile ukuphawula ngokuphila ngokuyishaya ngapha nangapha kukaKhuboni. Oyedwa uveze ukuthi ubengazi ngokuthi ubebuye abe isigebengu. Bacele ukungadalulwa ngenxa yokwesaba ukuziqhatha nomndeni. Umndeni walile ukukhuluma nabephephandaba.