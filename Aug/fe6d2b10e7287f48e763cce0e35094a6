UPHIKO oluphenya amacala abucayi kuleli, amaHawks, seluqinise ezokuphepha kulandela ukudutshulwa komunye wabaphenyi abaphambili ecaleni lenkohlakalo elithinta imeya yeTheku emisiwe uNkk Zandile Gumede nabanye osomabhizinisi. UGumede kulindeleke ukuthi avele enkantolo namhlanje nabanye abasolwa ngecala lokudliwa kwezigidi zamarandi ethenda yokuqoqa udoti lika-R208 million. NgoLwesithathu ebusuku kuvele ukuthi omunye wabaphenyi kuleli cala usinde ngokulambisa edutshulwa eGoli ngeledlule ebheke emsebenzini, kanti amaphoyisa asaphenya ngokudutshulwa kwakhe. Okhulumela amaHawks, uBigradier Hangwani Malaudzi uthe umphenyi udutshulwe ngoLwesihlanu. Uthe ngeke lidalulwe igama lomphenyi odutshuliwe ukuze avikeleke. “Isehlo senzeke ngeledlule ngoLwesihlanu ebheke emsebenzini. Kuthiwa ubemi erobhothini ngesikhathi ehlaselwa abantu abathathu bemdubula kodwa wakwazi ukuphunyuka wabaleka. Uyiswe esibhedlela kodwa manje uselulamela ekhaya,” kusho uMalaudzi. Uthe sebeqinise ezokuphepha kubaphenyi babo abaphenya inkohlakalo komasipala kuleli kulandela lesi sehlo. “Besikulindele ukuthi izinto ezifana nalezi zizokwenzeka; besazi kukhona ozodutshulwa noma ozosatshiswa. Lesi sehlo sikuqinisekisile ebesikusola. Sibonga ukuthi umphenyi akafanga, sikuthathela phezulu ukudutshulwa kwakhe. Sisaphenya futhi siyathemba sizosithola isizathu sokudutshulwa kwakhe.”