Ubuholi beSACP esifundeni iJohannes Nkosi, bebubize isithangami nabezindaba izolo emahhovisi abo. UNobhala, uMnuz Phumlani Mthembu, uthe amaKhomanisi akhathazekile ngesimo sikaMasipala weTheku. Uthe ukukhishwa kwalabo abanukwayo ngenkohlakalo kuzoligeza igama likamasipala osuwaziwa njengesizinda senkohlakalo. ‘’Sizame kaningi ukuxhumana ne-ANC esifundeni iTheku kodwa abafuni ngisho ukuza emhlanganweni wethu uma sibabiza. Yingakho sesibhalela incwadi sicela ubuholi besifundazwe busukume buhoshe imeya namakhansela asolwayo,’’ kusho uMthembu. Uthe i-ANC eThekwini ibabukela phansi ngoba uma kukhankaswa iyabadinga kodwa uma sekufanele kuxoxwe izinto ezibalulekile ayibanaki. Uthembise ukuthi incwadi izothunyelwa ngokushesha ebuholini be-ANC KwaZulu-Natal. UMnuz Bheki Ntuli, osesigungwini sesikhashana se-ANC eThekwini, ukuphikile ukuthi bayibukela phansi i-SACP. “Besihlala nawo emihlanganweni AmaKhomanisi sabuye sathi ukuyimisa ngesikhathi somkhankaso wokhetho. Angikhumbuli ephakamisa udaba lwemeya yeTheku futhi ubudlelwano bethu buhle kakhulu,’’ kuchaza uNtuli oke waba wuNobhala wesifunda. UMthembu uthe i-ANC bazoyinqumela izinsuku eziwu-14 ukuba iphendule izikhalo zabo, uma ihluleka bazolusukumela bona udaba lukaMasipala weTheku. Uthe bazimisele ngokugovuza umphakathi ukuthi kube yiwona okhipha amakhansela asolwa ngenkohlakalo. ‘’ Sizimisele ngokusebenzisa amandla abantu ukuthi kube yibona abakhipha amakhansela uma enqaba ukwesula ezikhundleni zawo. Abantu abasolwa ngenkohlakalo banika umasipala igama elibi,’’ kuchaza uMthembu. Konke lokhu kusukela ekuboshweni kweMeya yeTheku, uNkk Zandile Gumede, ngezinsolo zenkohlakalo ephathelene nethenda kaR208 million yokuthutha udoti. Emuva kwalokho kwavela ukuthi abalelwa ku 62 amakhansela aphenywayo okuthiwa ayathinteka enkohlakalweni. Imeya neboshwe nabo izobuyela ngesonto elizayo enkantolo ngaleli cala.