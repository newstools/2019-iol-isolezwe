Amaphoyisa amathathu asebenza esiteshini saseMhlali, uSergeant Jerome Mkosini nozakwabo uSgt Alvin Hamraj noSgt Sicelo Ndebele, batholwe yisigcawu sokuqondisa ubugwegwe sangaphakathi benecala lokuphazamisa ukusebenza komthetho nelokubulala ngeledlule. Isigcawu sinqume ukuthi amaphoyisa awaxoshwe. Okhulumela amaphoyisa kulesi sifundazwe, uCol Thembeka Mbele, uthe nakuba isigcawu sikhiphe isinqumo sokuthi amaphoyisa awaxoshwe, isinqumo esingujuqu sizothathwa uKhomishana wamaPhoyisa KwaZulu-Natal. Ngokuthola kwesigcawu amaphoyisa abulala uMnuz Mdumiseni Mkhize (32) nyakenye. Umufi kuvele ukuthi washonela endlini yakhe ayephenywa ekuyo. Amaphoyisa amthatha eseshonile ahamba naye, aqamba amanga athi ushone engozini yemoto. Amalungu omndeni kamufi athi ayemuzwa umufi ngaphakathi ekhala eshaywa wagcina esethulile. Amaphoyisa aphuma naye endlini esethulile amfaka evenini ahamba naye. UMnuz Sontaga Seisa, oyibamba lomkhulumeli we-Independent Police Investigative Directorate (IPID) osabambile, uthe ngokuthola kwabo amaphoyisa aya kaMkhize eyophenya ngesibhamu. Isibhamu kwakusolwa ukuthi sisetshenziswe kubulawa abashayeli abangu-12 abadutshulwa bafa eColenso bephuma emngcwabeni eMbulwana. “Ababesendlini okwakulele kuyo umufi batshelwa ukuthi abaphume ngesikhathi ephonswa imibuzo. Sebengaphandle babemuzwa ekhala waze wathula. Esethuli amaphoyisa amfaka evenini ahamba naye. Umndeni walandela waya esiteshini samaphoyisa lapho wawucabanga ukuthi uboshelwe khona wangamthola,” kusho yena. Uqhube wathi makhathaleni umndeni watshelwa ukuthi ushone ngesikhathi imoto yamaphoyisa ayekuyo ibandakanyeka engozini. “Amanxeba atholakala emzimbeni kamufi ayengahambisani nokwakuthiwa kwenzekile,” kusho yena. Uyise kamufi, uMnuz Gideon Mkhize, uthe kunzima ukuphawula ngokugcwele ngalesi sinqumo ngoba abaziswanga ngaso. “Kuyasithokozisa ukuthi izinsolo zethu kutholakale ukuthi ziyiqiniso ngoba besilwela ukuthi kuvele iqiniso nakuba ingane yami ingeke isavuka,” kusho yena.