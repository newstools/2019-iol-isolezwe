UVELE okokuqala enkantolo yemantshi iBlue Downs umfana oneminyaka engu-15, osolwa ngokuba nesandla ekubulaweni kwesosha eSilversands Road, eKapa. Isidumbu sikamufi uStaff Sergeant Michael Njomane, obesebenzela iSouth African National Defence Force (SANDF), satholwa sesishiswe ebhuthini lemoto ayehamba ngayo iHyundai Accent ngo-Agasti 18. Umsolwa ubekwe icala lokuthumba, elokubamba inkunzi kanye nelokubulala ngenhloso njengoba umufi watholakala eboshiwe ebhuthuni yemoto. UNjomane (41), oshiye emhlabeni izingane ezine ubesuka eMount Coke, e-Idutywa, e-Eastern Cape ezoba yingxenye yamasosha azoqapha ubugebengu eKapa. Ufakazi wecala ongumshayeli weloli uthinte amaphoyisa emuva kokubona amadoda amane abesolisa eduzane nemoto kaNjomane ngosuku lwesigameko. Lomshayeli, elingadalulwanga igama lakhe, uveze ukuthi wabona omunye wabasolwa echitha okuwuketshezi emotweni. AbeSANDF bakuqinisekisile ukuthi uNjomane ubesebenzela kweminye yemibutho yezimpi ese-Eastern Cape. Okhulumela iSANDF uLt-Col Hamilton Ngubane uthe imoto ekutholakale kuyo uNjomane ibibhaliswe ngaphansi kukaHulumeni. Amaphoyisa aveze ukuthi kusaphenywa imbangela yokufa kukaNjomane. Umthombo osondelelene nophenyo uqinisekise ukuthi umufi ugwaziwe ngaphambi kokuthi ashiswe. Amaphoyisa aphinde aveza ukuthi umsolwa uTheodore Loggenberg (43) otholwe esekubhaceni eDennemere, eBlackheath, ukhiphe omunye wabasolwa emuva kokuphekwa ngemibuzo. Abezicishamlilo baqinisekise ukuthi bathole isidumbu esishiwe ebhuthini yemoto. Icala lihlehlisiwe njengoba umsolwa oneminyaka engu-15 kanye noTheodore Loggenberg (43) bezogcinwa esitokisini. AbeSANDF bakuqinisekisile ukuthi inkonzo yesikhumbuzo izobanjelwa eLiberty Building, eMadiba Street, ePitoli. Umngcwabo uhlelelwe ukuba se-Eastern Cape ngoMgqibelo. Umndeni kamufi awuthandanga ukuphawula. 