Kuthiwa phakathi kwababoshiwe kukhona nosomatekisi nabo asebekathele wubugebengu bamaphara. Ilungu lomphakathi, elicele ukungadalulwa, lithe sekunesikhathi eside kunempi phakathi kwamaphara nomphakathi. Luqale phansi udlame ngoLwesihlanu olwedlule kushaywa amaphara nabokufika abasolwa ngokuwanikeza izidakamizwa. Okhulumela uMasipala uMhlathuze, uMnuz Mududuzi Ncalane, uvumile ukuthi kunodweshu eRichards Bay. “Isimo sishubile kusukela ngoMsombululo okuboshwe ngawo abantu abathile okuthiwa kukhona kubo nosomatekisi. Namuhla (izolo) sibe nomhlangano nezinhlaka ezithintekayo ukuzama ukuthola isixazululo. Izingxoxo ziyaqhubeka ngoba kusekhona esilindele ukuthi bavele enkantolo,” kusho uNcalane. Uthe isimo besishube kakhulu ngaserenki lapho bekuvalwe ngisho imigwaqo. Ikhansela lika-ward 2 eRichards Bay, uMnuz Christo Botha, ubhale ezinkundleni zokuxhumana enxusa umphakathi ukuthi usayine incwadi yezikhalo ngobugebengu. Uthe kwandile ubugebengu ngoba muva nje kugqekezwa nemizi yabantu, kwebiwe nezimoto. Kumele amaphoyisa abonakele ezindaweni ezinobugebengu nezisolwa ngezidakamizwa, asheshe nokuphendula uma ebizwa. Okhulumela amaphoyisa KwaZulu-Natal, uColonel Thembeka Mbele, uthe kube nokungqubuzana phakathi kwamalungu omphakathi namaphoyisa ngoMsombuluko. Kudingeke amaphoyisa adubule ngezinhlamvu zenjoloba ukususa umphakathi obuhlasele esiteshini samaphoyisa ufuna kukhululwe ababoshiwe. “Amalungu omphakathi alinganiselwa ku-100 ahlangane enkabeni yedolobha eRichards Bay. Amaphoyisa abophe indoda eneminyaka ewu-32 etholakele nesikhali esiyingozi. “Emuva kokuboshwa kwayo umphakathi uye esiteshini samaphoyisa ufuna idedelwe ngenkani. “Kuthe sekuhlakazwa isixuku, kwatholakala izibhamu ezimbili, kwaboshwa abayisishiyagalombili abaneminyaka ephakathi kuka-27 kuya ku-57,” kusho uColonel Mbele. Uthe ababoshiwe babhekene namacala okuphehla udweshu emphakathini. Isitatimende uKhomishana wamaPhoyisa, uLieutenant General Khombinkosi Jula, asithumele abezindaba, uthe ngeke bakumele ukuhlaselwa nokusatshiswa kwamaphoyisa enza umsebenzi wawo.