Le ngqungquthela evamise ukuxoxa ngezinguquko ezenzeka emkhakheni wezezimoto, ezokwakha, ezamahlathi, amakhemikhali, ezokuvikela nokunye izoba seNkosi Albert Luthuli International Convention Centre, eThekwini. Esitatimendeni esithunyelwe ngabahlela iKwaZulu-Natal Manufacturing Indaba, bathe bazokhuluma nge-4th Industrial Revolution, umthelela wayo ezimakethe ezehlukene nokuthi osozimboni bangena kanjani ezimakethe ezehlukene. Kuzokhumbuleka ukuthi abasebenzi abaningi abanaso isiqiniseko sokuthi imisebenzi abayenzayo izobe isekhona yini eminyakeni emibili ezayo kwazise imikhakha eminingi isigxile kwezobuchwepheshe besimanje. Bathe yize kunezingqinamba emikhakheni ehlukene ngenxa ye-4th Industrial Revolution kodwa uhulumeni unazo izinhlelo zokuxhasa osozimboni abazodala amathuba ahlukene emkhakheni wokwenza impahla. Kuzodingidwa nokuthi uhulumeni asebenzisane nezinkampani ezizimele nezikhungo ezikhiqiza izitshudeni ngamathalente ahlukene. Kulindeleke ukuthi uNdunankulu waKwaZulu-Natal uMnuz Sihle Zikalala athule inkulumo yosuku.UMnuz Praveen Balgobind waseNampak, uzokhuluma ngezinhlelo zokukhulisa umkhakha wezokukhiqiza. UMnuz Thomas Copley weSumitomo Rubber, uzokhuluma ngezindlela ezintsha zokwakha impahla emkhakheni wezokukhiqiza.