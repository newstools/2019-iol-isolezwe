Lokhu kushiwo emva kwenkonzo kaSthabile Melody Buthelezi (18) obefihlwa ngoMgqibelo epulazini eliphakathi kweVryheid neDundee, iDe Jagers Drift. UNgqongqoshe walo mnyango, uNksz Hlengiwe Mavimbela obeyingxenye yomngcwabo, uthe yize konke okwenziwayo kuyingxenye yosiko njengawo umkhosi wezintombi kodwa ababoni ukuthi ukushona kwazo kudalwe wukuthi ezashona ngo-2013 azikaze zigezwe ngokwesintu. “Uma kukhona abasho njalo asiphikisani nabo kodwa asikholwa wukuthi sekumele kwenziwe umcimbi wokugeza ezashona kuqala ukuze kuvalwe umkhokha. Okwamanje uphenyo lusaqhubeka kanti yilo oluzocacisa kabanzi ngembangela yale ngozi,” kusho uNksz Mavimbela. Utshele abebehambele umngcwabo ukuthi ngendlela izintombi ezazilimele ngayo, babengakwazi nokuzikhomba kodwa basizwa ukubona ngezimpahla ezazizigqokile. Uthe ezinye zaphuka imilenze ezinye zasha ngendlela yokuthi kusalindwe imiphumela yolibofuzo evela ePitoli ezocacisa ukuthi zazingobani ukuze imindeni yazo izingcwabe. Kule ngozi kwashona izintombi eziyisithupha nomshayeli wetekisi nomngani wakhe. Inkosi yakwaNgobese eNquthu, uMnuz Thathezakhe Ngobese, icele ukuba kwenziwe umcimbi wokugeza izintombi eziyisikhombisa ezashona nomama ezazihamba nabo engozini yebhasi eyenzeka eNkwalini kuR66, ezazisuka esigodlweni eNyokeni zibheke eMzumbe ngo-2013. UNgobese uthe ukholwa wukuthi ingozi yezintombi zaseMzumbe iwumkhokha omubi esizweni sikaZulu okumele ugezwe ukuze kuphele ukulimala nokushona kwezintombi. UMntwana uMbonisi Zulu, obemele iSilo Samabandla, uthe iSilo singumKhrestu ngakho siyakholelwa ekutheni yize singuMzulu kodwa kumele izinto ziyekelwe kuMdali. “Sonke siyazi ukuthi iNgonyama inguMkhrestu ngakho ikholelwa ekutheni lokhu okwenzekile kube wuhlelo lukaNkulunkulu hhayi umkhokha. Ngaphandle kwalokho sicela zonke izinhlaka zokuthutha zibambisane nekhwelo leNgonyama nelika-hulumeni lokuhlonipha imithetho yezokuthutha kuphinde kuhlolisiswe izimoto nabashayeli bazo ngaphambi kokuba zithwale izimbali zesizwe,” kusho uMntwana uZulu. UNksz Mavimbela ugxeke namalungu omphakathi eyethwebula izithombe ngesikhathi itekisi isha wathi namanje usazibuza ukuthi unembeza usushonephi. Uthe abantu basithathaphi isibindi sokuthwebula itekisi isha nezingane esikhundleni sokusiza bathinte nabosizo oluphuthumayo. Izolo bekufihlwa uNonjabulo Dludla (18) eMahlaba, eMsinga. Abanye abashonile abangakangcwatshwa uThembeka Myeza (16) no-Asanda Buthelezi (15) njengoba kusalindwe imiphumela yolibofuzo.