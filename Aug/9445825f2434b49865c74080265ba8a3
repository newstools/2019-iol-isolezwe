ASHINTSHE impilo yabafundi baseBergville amabhayisikili anikelelwe izikole ezehlukene eBergville. Amabhayisikili angu-1 000 akhishwe yiQhubeka neVolkswagen anikelelwe iQhozo High, Ubulinga High neTholithemba High. Uthishomkhulu waseBulinga, uMnuz Mcebo Mbatha, ekhuluma emcimbini womjaho walezi zikole izolo obusenkundleni yezemidlalo eDukuza eBergville uthe: “Kwaba nemibuzo eminingi efika la mabhayisikili eminyakeni emithathu eyedlule kodwa manje asenze omkhulu umehluko emphakathini, izingane sezifika ngesikhathi esikoleni. Uhambo lwehora selwaphenduka olwemizuzu engu-15 kuphela. “Ngikhuluma nje asisekho isidingo sokuma esangweni ugade abafika sekudlule isikhathi esikoleni. Izingane zivele zawathanda amabhayisikili, ikakhulukazi ezamantombazane. Ngiyabona nje ngelinye ilanga abanye babo bengena ngisho emidlalweni yamabhayisikili.” UNksz Zandile Ncube, onguthisha kulesi sikole, uthe okuhle wukuthi nezinga lokuphasa selithuthuke kakhulu. “Mina ngifundisa iTourism neLife Orientation. Angisakhathazeki ngendaba yabafundi abafika sekudlule isikhathi. Umsebenzi wasekhaya sengiwukhipha ngokukhululeka ngoba ubuya ngakusasa wenziwe ngokugculisayo. Igenge iwathandile amabhayisikili kodwa asize thina othisha kakhulu,” kusho uNksz Ncube. UNokwazi Hlatshwayo, ofunda eBulinga, ngenye yezingane ezingu-996 ezifunda eBulinga kulo nyaka neziphiwe amabhayisikili ngabakwaVolkswagen neQhubeka amabhayisikili angu-1000 abasiza bakhathule uhambo lokuya esikoleni. UNokwazi uthe amabhayisikili ashintshe impilo yabo. “Bengivuka ngo-4 entathakusa ngilungisele izingane zakwethu ukudla, ngibeke amanzi okugeza ngoba bengihamba ihora ngiya esikoleni. Manje sengivuka noma ngo-6 ngoba ngebhayisikili ngihamba imizuzu engu-10 noma engu-15 ngifike esikoleni,” kusho uNokwazi. UMnuz Shahad Khan oyimenenja yezinhlelo kwaQhubeka nokunguye owengamele lolu xhaso eBergville, unxuse ezinye izinkampani ukuthi zihlanganyele neVolkswagen kulo msebenzi. 