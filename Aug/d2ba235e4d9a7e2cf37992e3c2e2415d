UDkt Thandi Ndlovu (65), ongowokuzalwa eSoweto, ubeyisikhulu esiphezulu seMotheo Construction Group ayisungula ngo-1999. UNkk Mapaseka Mokwele, okhulumela umndeni, uthe ushona nje ubenzelwe idili ngayizolo ebongwa ngabesifazane. “Ubeqinisekisa ukuthi abesifazane bayahlonishwa kuyo yonke imikhakha asebenze kuyo,” kusho uNkk Mokwele. Uthe awakaphothulwa amalungiselelo enkonzo yokumkhumbula neyomngcwabo. UDkt Ndlovu wayeyilungu loMkhonto Wesizwe kwi-ANC. Okhulumela i-ANC, uMnuz Pule Mabe, esitatimendeni esithunyelwe abezindaba, uthe umufi uzokhunjulwa ngokuthuthukisa abesifazane. Uthe ubengayikhohliwe i-ANC futhi impumelelo yakhe uyicobelele abaningi. UNgqongqoshe wezokuHlaliswa kwaBantu, ezaManzi nokuThuthwa kweNdle, uNksz Lindiwe Sisulu, uthe ezamabhizinisi ngeke ziphinde zifane ngenxa yokushona kukaDkt Ndlovu. Imiyalezo yenduduzo ibivela nxazonke okubalwa nakwiForbes Africa encome iqhaza lakhe. Ubefakwe ekhasini lokuqala leForbes Magazine njengoba kuyinyanga yabesifazane. UNkk Mpume Langa oyiDivisional Finance Director kwa-Unilever uthe: “Engikukhumbula ngaye ukuba nomfutho. Ubekholelwa ekufukuleni abesifazane futhi engomunye wabesifazane abambalwa abaphumelelayo kwezokwakha. Ngizizwa ngibusisekile ukuthi ngike ngasebenza naye.” UDkt Ndlovu uke waba uMengameli weBlack Business Council in the Built Environment (BBCBE), waba kwiBlack Business Council, SA Women in Construction, SA Federation of Civil Engineering Contractors nakwiTruworths International Limited. Isitatimende seBBCBE siveze ukuthi umufi wadlubulundela wangena emkhakheni obekukhonya kuwo abesilisa futhi wavelela. Ngesikhathi esengudokotela wayenendawo yokwelapha iziguli e-Orange Farm iminyaka eyisihlanu. Ngo-2013 wawina iBusiness Women of the Year Award ebiyenziwa yiBusiness Women’s Association of South Africa. Ngo-2017 wahlonishwa ngendondo yeWoman of Substance emcimbini we-African Woman Chartered Accountants Association. Nonyaka uhlonishwe ngeBlack Excellence Title eyenziwe yiGolf and Beyond. Ubenenhlangano iDr Thandi Ndlovu Foundation ebisiza izingane ezihlwempu nezintandane neMotheo Academy ebicija intsha kwezokwakha. UDkt Ndlovu wenza iBachelor of Science e-University of Fort Hare wadlulela e-University of Zambia wenza iBSc in Human Biology.  