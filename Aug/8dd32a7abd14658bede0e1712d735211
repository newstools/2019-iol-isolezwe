UNGQONGQOSHE wamaPhoyisa uMnuz Bheki Cele uthi bukhulu ubunzima ababhekene nabo ophenyweni lwecala lokubulawa kukanozinti we-Orlando Pirates neBafana Bafana uSenzo Meyiwa. UCele ubekhuluma enkonzweni yomngcwabo kayise kaSenzo, ehholo lomphakathi kwaM eMlaza , eThekwini izolo. USamuel Velekhaya Meyiwa (66) onguyise kaSenzo Meyiwa ungcwatshwe izolo emathuneni aseStellawood. Unqotshwe wukugula emuva kokuhlaselwa yisifo sohlangothi. UCele unikwe ithuba lokuphefumula, waqinisa umndeni idolo ewutshela ukuthi sekuntwela ezansi ngokuboshwa kwababulali. “UMshushisi omkhulu u-Advocate Shamila Bathohi useke wangidonsa ngebhantshi engibuza ngalolu daba. “UMengameli Cyril Ramaphosa naye uke wenza okufanayo maqondana nalolu daba. Ngabatshela ukuthi kunzima kodwa abukho ubunzima obungeke buxazululwe,’’ “Akumnyama kakhulu manje, khona sekuyasebenzeka. Sizohlangana noMnuz Ronald Lamola noBatohi maduze nje sidingide lolu daba,” kusho uCele. Uthe akasafuni ukwanda kakhulu ngamazwi, usefuna ukubuya ezobika ukuthi sekulungile. UCele ukhale ngokuthi icala lokubulawa kukaMeyiwa libukhuni satshe yingakho bengafuni ukuxhamazela. Obekhulumela abasekhweni likaMufi uNkk Thandi Miya uveze ukuthi uMeyiwa ushiye umqingo wencwadi abebhala kuwona yonke iminjunju ngokufa kwendodana yakhe. “Ubenebhuku abebhala khona usuku nosuku uma ezwa ezindabeni kuthiwa kubanjwe umbulali othile. Ubebuza ukuthi owabulala indodana yakhe akabanjwa ngani pho ngoba abantu babebaningi endlini. Ubesezinhlungwini kakhulu ngodaba lokufa kukaSenzo,” kuqhuba uNkk Miya enanelwa wukuquma kwezethameli ngomunyu. Uthe indlela ebibuhlungu ngayo inhliziyo kamufi, abanye bese bemphendule ihlaya bethi uphanjanelwa yikhanda kanti ubenziwa wubuhlungu bokufelwa yindodana ngesihluku. UNkk Miya uthi umufi ubebala bonke ongqongqoshe bamaphoyisa, beqokwa bededelana kodwa icala lokufa kukaSenzo lingasombululeki. “Ubehlala ebuka ithelevishini elalele nemisakazo, kwaqala kusewuPhiyega (owayengukhomishana wamaphoyisa) wangasiza ngalutho, kwalandela uMnuz Fikile Mbalula lutho. Ubesenethemba lokuthi uCele kukhona azokwenza njengoba sekuwuyena ophethe izintambo manje,” kuchaza uNkk Miya