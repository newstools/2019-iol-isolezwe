Abafundi bakulesi sikole baqale umbhikisho ngoLwesibili bethi amasango asanda kufakwa ayabaphazamisa uma beshintsha amakilasi njengoba benqunyelwa imizuzu emithathu ukuthi baphume kwelinye ikilasi baye kwelinye. Bebekhala nangokuthi amathoyilethi esikole awahlanzekile nokuthi ompompi bamanzi abenele. Bathi uthishanhloko walesi sikole uMnuz Genesis Reddy unobandlululo uhlale ethi abafundi abamnyama bakulesi sikole abahambe baye kwezinye izikole uma behluleka ukumelana nemigomo yalesi sikole. UMfundo Ndunakazi, umengameli wesigungu sabafundi kulesi sikole, uthe sekukaningi ezama ukukhuluma nothishanhloko ngamasango afakiwe kube nhlangazimuka nomoya. “Ngamtshela ukuthi abafundi bayakhala ngamasango afakwe kuwo wonke amabhlokhi bathi avalwa ngemuva kwemizuzu emithathu, abanye abafundi bazithola beme ngaphandle bengasafundi bevalelekile. Akazange avume ukuthi sibonisane, siqhamuke nendlela engcono engasetshenziswa kunalokho yena nothisha bangihlasela ngenkulumo bethi angiyena umholi oqotho,” kusho yena. Uthe okunye okuvuse uhlevane kubafundi ukunqanyulwa kohlelo lokudla kwabanye abafundi kwasala uGrade12 okuyiwona osakuthola ukudla. “Ziningi izingane eziphuma emindenini entulayo ebezisizakala ngokudla lapha esikole eminyakeni ephambili, okunqanyulwe ekuqaleni konyaka. Kwathiwa abaxhasi abathe akunikwe leli kilasi kuphela,” kusho yena. NgoLwesibili, kuphazamiseke ukubhalwa kwezivivinyo ku-matric kulesi sikole. Izolo kubhaliwe amaphoyisa abebagadile abafundi ababhalayo. Abamanye amakilasi bebegcwele ngaphandle kwesikole. Ikhansela lendawo, uMnuz Fakazi Mdletshe obekhona esikoleni, lithe okwamanje akukacaci ukuthi abafundi babhikishelani ngoba amasango abakhala ngawo anamasonto amabili efakiwe. “Abafundi esikoleni basuke bezofunda ezinye izinto okungenzeka ziphazamise ukufunda ngikholwa ukuthi zingalungiseka kube kuqhutshekwa kufundwa,” kusho uMdletshe. UMnuz Kwazi Mthethwa okhulumela uNgqongqoshe wezeMfundo kulesi sisifundazwe, uMnuz Kwazi Mshengu uthe ungqongqoshe uvakashele lesi sikole namhlanje ukuze athole ukuthi yini eholele ekutheni abafundi babhikishe balimaze nempahla yesikole. Uthe ngesikhathi bephenya batholile ukuthi kunezikhalo zokucwaswa ngokwebala ngokunjalo nokuhlukunyezwa kwabafundi abasazobhekana nazo njengomnyango. 