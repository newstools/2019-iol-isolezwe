Umthandazi (49) waseZimangweni, eNanda, ugwetshwe iminyaka ewu-20 ngecala alenza ngo-2010 neyishumi ngelinye alenza ngo-2014. IMantshi, uNkk Nomusa Nzimande, ithe le ndoda izodonsa lezi zigwebo kanyekanye okungenza igqunywe ejele iminyaka ewu-20 kuphela. “Okwenza unikezwe lezi zigwebo wukuthi amacala waqala ukuwenza enganeni iseneminyaka engaphansi kwengu-10 futhi waqhubeka yaze yaba nengu-19.” Eqhuba uthe okubi wukuthi le ndoda yayidlwengula ingane yayo iphindelela isebenzisa kabi igunya lokuba nguyise. “Ushiye ingane nesilonda esingasoze saphela.” Yize ummeli wommangalelwa ebenxuse inkantolo ukuba ingasiqinisi isigwebo njengoba le ndoda ibuye ibe yisangoma esinabantu esibelaphayo, kanti nommangali ubedalule ukuthi ubengaqondile ukubophisa uyise kodwa wayefuna anqandwe kule mikhuba emibi abemgila yona, imantshi ithe izinkantolo zinesibopho sokuvikela umphakathi. Ngaphandle kwamacala okudlwengula indodana, ummangalelwa ubuye walahlwa yicala lokutholakala nesibhamu esingekho emthethweni. Ummangalelwa ubephelezelwa ngezinye izalukazi nabesilisa ababili. Esehla ebhokisini emuva kokugwetshwa, ukhumule indandatho yomshado maqede wayinikeza esinye isalukazi ebesizolalela isigwebo. Ezinganeni zakhe ezingu-9 bekufike indodana eyamvulela icala kuphela ihamba nonina.