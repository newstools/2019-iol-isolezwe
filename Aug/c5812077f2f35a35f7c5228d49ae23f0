Lo mcimbi obuhanjelwe uNgqongqoshe wezeMfundo KwaZulu-Natali uMnuz Kwazi Mshengu, inkosi yaseMadungeni ephinde ibe ngusihlalo wamakhosi omdabu uMnuz Phathisizwe Chiliza nobunye ubuholi obuphezulu kuhulumeni, ubuyisiqalo somkhankaso wokuthuthukisa ezemfundo eKZN. Lesi sikole esingaphansi kwesifunda iHarry Gwala sihlomule ngama-laptop kanye nethelevishini ekwazi ukuxhumanisa abafundi bezikole ezahlukene ukuze bafunde ndawonye befundiswa othisha abehlukene. UMshengu uthe lesi sinyathelo sihlose ukuthuthukisa indlela yokufunda nokufundisa ezikoleni zasemakhaya ukuze zibe sezingeni lezikole zasemadolobheni. “Njengamanje singena esigabeni esibizwa ngeFourth Industrial Revolution, lokhu kusho ukuthi uma ungafundile ngeke uze usebenze ngoba imisebenzi ebeyenziwa abantu abangafundile seyenziwa ngemishini,” kusho uMshengu. UMshengu ugqugquzele ukuthi abafundi bakulesi sikole bahloniphe impahla abanikezwe yona ukuze nabezayo bakwazi ukuyisebenzisa. “Siyawunxusa kakhulu umphakathi waseMadungeni ukuba uqinisekise ukuthi iyavikelwa le ngqalasizinda ngoba ingeyomphakathi akusiyo ekahulumeni. Sifuna ukuthi abafundi besizwe esimpisholo babe seqophelweni lomhlaba ngakho impahla kufanele ivikelwe,” kusho yena. Inkosi uChiliza idlulise ukubonga eMnyangweni wezeMfundo ngobuchwepheshe obulethwe eMadungeni. “Sithanda ukubonga kakhulu kumnyango ukuthi ulethele abantwana bethu into efana nale. Siyafisa ukuthi imisebenzi efana nale iqhubeke,” kusho uChiliza. UChiliza uphinde wagqugquzela abafundi ukuba bahloniphe othisha njengoba behlonipha nabazali. UMnuz Xolani Mbhele onguthishanhloko kulesi sikole uzwakalise ukujabula kakhulu ngalesi senzo soMnyango wezeMfundo. “Libaluleke kakhulu leli galelo ngoba ukufunda nokufundisa sekuzoba lula kakhulu. Bekuba nzima kakhulu kubafundi uma befuna imininingwane edinga i-internet noma bedinga ukusebenzisa amakhompyutha ngoba bekudingeka baye eXobho ukuze bakwazi ukuthola lokhu. Manje sekuzoba lula kakhulu ngoba amakhompyutha sebenawo khona la emagcekeni esikole,” kusho uMbhele. “Sijabula kakhulu nokuthi abantwana bazofunda ukusebenzisa amakhompyutha besebancane. Lokhu kuzobasiza kakhulu ngoba izinto eziningi sezenziwa ngamakhompyutha,” kuphetha uMbhele.