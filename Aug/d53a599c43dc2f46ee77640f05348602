UNjabulo Bonginkosi Mgwaba, obedume ngelikaMthandiwenyama, udutshulwe wafa esendlini yakhe ehostela KwaMashu ngeledlule. Kusolwa ukuthi ubulawe yindoda engumkhaya wakhe. Umfowabo uMnuz Zisize Mgwaba uthe, “Kungqongqoze umuntu ambize ngomkhaya wakhe. Akuqondakali ukuthi kubangweni ngoba kuthiwa badonselane izibhamu kwavela omunye umlisa ngefastela, wamdubula kuqala. Ubulawe yileyo nhlamvu.” Kwabakhalile kukhona umsakazi weVibe FM, uMandla Zubane, ochaze umufi njengomuntu obelungile kodwa engahlali nento esifubeni. UQhoshangokwenzakwakhe uthe uMthandiwenyama ubaziwa kakhulu ngokuba yigosa eShowe namaphethelo. Ubesaqophe iCD eyodwa agcine ngayo esihloko sithi Inqina Leshumi. Ubeshisa izikhotha ngenoni elithi Amaviy’Omkhonto. UMgwaba uthe umufi ushiye emhlabeni unina uMaMpungose, umkakhe uMaBiyela, izingane zakhe ezintathu nezingane zakubo ezintathu. “Uzofihlwa emathuneni asekhaya eMpumaze, eShowe, ngoLwesihlanu.” Okhulumela amaphoyisa KwaZulu-Natal, uColonel Thembeka Mbele, uthe indoda (39) idutshulwe yafa enye indoda engaziwa KwaMashu ehostela. “Kuthiwa umfowabo kamufi naye udutshulwe ngesikhathi efika endaweni yesigameko. “Ulimale engalweni wayiswa esibhedlela. Amaphoyisa aphenya icala lokubulala nelokuzama ukubulala, akukho muntu oseboshiwe,” kusho uColonel Mbele. Emasontweni amabili edlule kudutshulwe amadoda amabili afa ehostela.