Abasolwa baboshwe amaphoyisa ezinkundleni zomdlalo eMthuli khona eBhamshela ngesikhathi kungcwatshwa uMnuz Bhekukwenza Msomi (42) owadutshulwa emasontweni amabili edlule. Okhulumela amaphoyisa KwaZulu-Natal, uColonel Thembeka Mbele, uthe abasolwa bazovela enkantolo yaKwaMaphumulo ngamacala athinta izibhamu. “Kade kunomngcwabo kasomatekisi eMthuli ngesikhathi amaphoyisa angaphansi kweLembe Cluster nawophiko lodlame lomphakathi abeqaphe isimo ezwa kuqhunyiswa izibhamu. “Abophe abasolwa abane. Abathathu besilisa abaneminyaka ephakathi kuka-24 no-44 baboshelwe icala lokukhipha izibhamu emphakathini. Izibhamu zabo ezisemthethweni zibe sezithathwa ukuze zibe yingxenye yophenyo lwamaphoyisa. “Omunye oneminyaka engu-30 uboshelwe ukutholakala nesibhamu esingekho emthethweni. “Abasolwa bazovela enkantolo yaKwaMaphumulo kusasa (namhlanje),” kusho uCol. Mbele. Zonke izibhamu ezithathiwe zizohlolwa kubhekwe ukuthi azikaze zisetshenziswe yini kwamanye amacala obugebengu. Ongumxhumanisi kusoseshini iBhamshela Taxi Association nomphakathi, uMnuz Aaron Chamane, ethintwa yiSolezwe ngalolu daba uthe akanalo ulwazi olwanele ngalo. “Ekhaya bekungcwatshwa izolo, ngilunguzile nje emngcwabeni kaMsomi ngasheshe ngahamba. Ngizwile kuthiwa udaba olunjalo lwenzekile kodwa anginalo ulwazi njengoba nathi besifihla ekhaya. “Ngeke ngibe sesimeni sokuphawula ngokugcwele kulolu daba,” kusho uChamane. Isolezwe ngoLwesihlanu like labika ukuthi isimo simanzonzo kulandela ukubulawa kukasomatekisi obefihlwa. Khonamanjalo, amaphoyisa asoLundi athole isibhamu kobesolwa ngokubamba inkunzi kwelinye lamabhizinisi. Lesi sigameko senzeke ngoLwesihlanu. Umsolwa uthathe imali emuva kokukhomba abasebenzi ngesibhamu. Amaphoyisa asebenze ngokushesha abopha owesilisa oneminyaka engu-30 owatholwa nemali. UColonel Mbele ukuqinisekisile ukuboshwa kwakhe wathi amaphoyisa abesendaweni yesigameko, kusaqoqwa ubufakazi, kodwa kuzovulwa icala lokubulala. Amaphoyisa aqhubeka nophenyo lwawo aya komunye umuzi lapho afike abopha khona owesilisa oneminyaka engu-36 oyinyanga. Kutholwe isibhamu nemali ebifihlwe ezikhwameni zakhe zokwelapha. Ababoshiwe kulindeleke ukuthi bavele enkantolo yasoLundi namhlanje ngecala lokweba omunye ngelesibhamu esingekho emthethweni. Khonamanjalo, izolo kuvele izindaba zokudutshulwa kukankosikazi kaMsomi izolo esemzini wakhe. Umfelokazi igama lakhe ebelingakadalulwa kuthiwa udutshulwe ngabo-15:30 ntambama.