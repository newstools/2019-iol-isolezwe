Manje isithi iyasihlonipha isinqumo esithathwe wubuholi be-ANC eKZN kukhishwa uNkk Gumede esikhundleni. Ekusukeni ibikhononda ngokuthi ukhishwe kalula ngoba engumuntu wesifazane. NgoLwesibili uMengameli we-ANC Women’s League, uNksz Bathabile Dlamini, ekhuluma eGauteng ebusuku emcimbini obuhanjelwe nawuMengameli Cyril Ramaphosa usabise ngokuthi abesifazane abaxoshwa kwi-ANC bazovula iqembu labo ngoba kunomkhuba omubi wokubakhipha ezikhundleni. Uthe abaneme ngomkhuba wokukhishwa kwabesifazane abaphethe izikhundla eziphezulu. Izolo uNksz Dlamini utshele abezindaba ukuthi uzokhuluma nabo uma esephuma emhlanganweni nobuholi obuphezulu be-ANC eKZN kodwa emuva komhlangano uthe akukhulunywe nonobhala we-ANCWL, uNkk Meokgo Matuba. Uthe bayasihlonipha isinqumo se-ANC KwaZulu-Natal ngoba empeleni ayilweli umuntu oyedwa kodwa ilwela ukuhlonishwa kwabaholi besifazane. “Asilweli umuntu oyedwa, sikhulumile nobuholi be-ANC KwaZulu-Natal sabona nombiko oholele ekushintshweni kobuholi komasipala. Ngemuva kokuxoxa nobuholi siyasihlonipha isinqumo esithathiwe. Sizoqhubeka nokulwela abaholi besifazane ngoba asifuni babukelwe phansi.” Uthe kwezinye izifundazwe zikhona izingqinamba zokungahlonishwa kwabantu besifazane kodwa baqale KwaZulu-Natal ukuze balulungise udaba lwabesifazane. UNksz Dlamini uthe uhambisana nalokho okushiwo wuNkk Matuba. Kwale ngisho izintatheli sezimncenga wathi akayingeni indaba yokuphawula, izintatheli zamgcina kudala esafutheka njengeselesele kodwa manje akasenaso leso sikhathi. Emhlanganweni bekukhona ubuholi obuphezulu be-ANC KwaZulu-Natal okubalwa kubo uSihlalo, uMnuz Sihle Zikalala, iPhini lakhe, uMnuz Michael Mabuyakhulu, uMgcinimafa, uNkk Nomusa Dube-Ncube, uMnuz Sipho Hlomuka noMnuz Themba Mthembu, uNobhala we-SACP KwaZulu-Natal. Bekukhona nabaholi be-ANC eMusa Dladla oMnuz Mdu Mhlongo, Tholi Gwala, Nkk Thembeka Mchunu nabakwezinye izifunda akade bevalelwe emhlanganweni okungashiwongo ukuthi bekungowani. I-ANCWL eThekwini ithe kayeneme ngokuxoshwa kukaNkk Gumede yathi kunabantu abadicilela phansi isithunzi sakhe. UNkk Maboni Chamane okhulumela i-ANC Women’s League eThekwini, uthe udaba lokuxoshwa kukaNkk Gumede baluthatha njengokukhishwa kwabesifazane ezikhundleni zokuhola ngoba alikho icala elimlahlile.