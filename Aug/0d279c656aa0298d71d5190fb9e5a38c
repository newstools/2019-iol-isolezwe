UNxele selokhu amiswa ngoJanuwari ngezinsolo zokuthi wahluleka ukulandela imiyalelo yomphathi wakhe. Okhulumela lo mnyango, uMnuz Singabakho Nxumalo, ethintwa yiSolezwe izolo ukuqinisekisile ukuthi impela kunecala elikhona elivulwe umsebenzi wabo. “Yebo likhona lelo cala kodwa ngeke sikwazi ukuphawula ngoba yinto ephakathi komsebenzi nomqashi,” kusho uNxumalo. Ethintwa uNxele izolo, ucingo lwakhe belukhala lungabanjwa. Uthunyelwe neSMS kodwa wangayiphendula. Isolezwe lithole ukuthi uNxele uyakhala ngokumiswa kwakhe njengoba isikhathi sesiside kodwa umqashi engacacisi ngekusasa lakhe. Leli phephandaba labhala ngokumiswa kwakhe ngoJanuwari nonyaka. NgoFebhuwari nonyaka libe nengxoxo ekhethelekile noNxele emuva kokuvela kwegama lakhe kwiKhomishini kaZondo eqhubekayo. Wakhuluma neSolezwe emuva kwezinsolo ezishaqisayo ngaye ezavela kwiKhomishini kaZondo lapho kwakufakaza uMnuz Angelo Agrizzi. U-Agrizzi waveza ukuthi isikhulu sePopcru esibizwa ngoSbu (isibongo esingatholakalanga) sasiyingxenye yabantu ababegwazelwa ngoR1 million bese yena ecazela owayenguKhomishana wamajele, uMnuz Khulekani Sithole noNxele imali. Le mali kuthiwa yagcina yehlisiwe yaba wuR700 000 ngenyanga. Wathi uzothumela abameli bakhe kwikhomishini ngoba ufuna ukuziphendulela. Leli phephandaba lathola ngomthombo walo ukuthi abaqashi bakaNxele bamsola ngecala lokungalandeli imiyalelo ngodaba oluthinta omunye umphathi okwakumele ambuyisele emsebenzini. Isolezwe lithole ukuthi lo msebenzi kwathiwa akabuyiselwe ejele laseNewcastle, uNxele kuthiwa wakhala ngalokhu. Kuthiwa wabe esenikezwa imvume yokuba angamfaka lapho kukhona isikhala khona. Kuthiwa yena wamfaka ejele laseThekwini, okwasidina lesi sikhulu esasibuyiswa emsebenzini, kwabe sekudala izinkinga kubaphathi bakaNxele, bathi akayilandeli imiyalelo yabo, uzenzela umathanda. Kumanje kuqhubeka uphenyo ngalezo zinsolo.