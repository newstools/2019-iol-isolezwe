Kusolwa ukuthi abasolwa ababodwa bebehamba bedubula abantu njengoba bonke laba ababulewe, bebulewe kusukela ngabo 18:30 ebusuku ngoMgqibelo. Laba babulawe ngandawonye yize kungakacaci ukuthi bekwenzenjani. Ababulewe kube ngabantu besifazane ababili namadoda amane. UNgqongqoshe wezokuPhepha KwaZulu-Natal, uMnuz Mxolisi Kaunda, uthe udumele ngalezi zigameko. “Kuyishwa njeukubulawa kwabantu abayisithupha yize kade senginezinhlelo zokuqinisa ukuphepha emphakathini waseMbali. Senginxuse ubuholi bamaphoyisa kuleya ndawo ukuba buqinisekise ukuthi abasolwa kulezi zigameko bayaboshwa emahoreni angu-72,” kusho uKaunda. Isitatimende uMnyango osithumele kwabezindaba izolo, siveze ukuthi uKaunda uzovakashela leya ndawo namhlanje, ukuhlanganisa amehlo nemindeni yabashonile nomphakathi ngokwenzekile. UKaunda uzophinde ahlangane nobuholi bamaphoyisa ukuze athole ulwazi olugcwele ngobugebengu nokuphepha kwabantu kuleya ndawo. UKaunda noNgqongqoshe wamaPhoyisa kuleli, uMnuz Bheki Cele, sebeke bangenelela kulolu daba lodlame olukuleya ndawo, ehlanganisa i-Edendale, iMbali, eCaluza naseSigodini. Okhulumela amaphoyisa KwaZulu-Natal, uColonel Thembeka Mbele, uziqinisekisile izigameko wathi kuyaphenywa ngamacala okubulala.