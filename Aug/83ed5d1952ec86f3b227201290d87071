Abasebenzi bathi sekunzima nokuya emsebenzini ngoba inhlamvu iqhuma noma nini bese kuzwakala ukuthi kukhona osebulewe. Lokhu sekudale ukuthi uMnyango wezokuPhepha KwaZulu-Natal ujube ithimba labazophenya ngembangela yodlame. Umsebenzi ocele ukungadalulwa uthe ngisho izigebengu ezibamba inkunzi sezithole ithuba lokukhuthuza. “Sibuthwele ubunzima ngoba izinkabi sezicutha lapha ngasemafemini esisebenza kuwo. Inhlamvu iqhuma emini nantambama uma sebemtholile abamfunayo. Ngesonto eledlule bayigqobhoze bayiqeda ngezinhlamvu imoto kodwa usomatekisi waphuma wabaleka,” kusho umsebenzi. Impi yamatekisi kuthiwa iqale kungeyemindeni ebibanga umzila. Okhulumela uMnyango wezokuThutha nokuPhepha KwaZulu -Natal, uMnuz Kwanele Ncalane, uthe uNgqongqoshe uMnuz Mxolisi Kaunda ulinde umbiko wabaphenyi ngesimo esiqhubekayo eMnambithi ukuze kutholakale ukuthi ngabe okwenzekayo akuhlangene yini nodlame lwaphambilini. “Kuyadutshulwana ngenxa yodlame lwamatekisi oluqhubekayo. Ungqongqoshe usejube amaphoyisa aqaphe isimo endaweni. Ngaphandle kwalokho kuzobhekwa ukuthi ngabe udlame aluhlangene yini noluke lwaba khona,” kusho uNcalane. Kule ndawo kube nodlame phakathi kwabakwaMabaso nabakwaGamede bebanga umzila. Kwashona nendodana yeMeya yase-Alfred Duma, uMnuz Vincent Madlala. Kuphinde kwaba nolunye phakathi kweKlipriver neSizwe Taxi Association. Kugcine sekuvalwa imizila. UMadlala uthe uthuthuva ludalwe wukwenyuka kwamatekisi.