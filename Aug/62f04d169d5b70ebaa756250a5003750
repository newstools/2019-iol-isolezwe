Imali kuthiwa ibigcinwe emahhovisi kamasipala ngenxa yokuthi izimoto eziyilandayo zingafikanga ngenxa yeholidi. Kuthiwa indaba yokwebiwa kwemali ibifihliwe ngenxa yokuthi sekuvamisile ukuthi kugqekezwe kwebiwe imali enkulu. IMeya yasoLundi, uMnuz Mfana Ntshangase, ithe bashaqekile ngoba kudaleke umonakalo omkhulu. “Imali eyebiwe yileyo esuke ivela kubantu abazokhokhela ama-rates nogesi nokunye kumasipala. Ngenxa yokuthi kule mpelasonto esisuka kuyo bekuneholidi, izimoto zezinkampani zonogada ezisithathela yona, azifikanga yase igcinwa emahhovisi. Ngaleyo ndlela izigebengu zithole ithuba lokugqekeza zalimaza okuningi zashaqa imali,” kusho uNtshangase. Uthe akusikhona okokuqala kwenzeka lokhu. “Akungiphathi kahle lokho okushoyo kokuthi kuthiwa siyazifihla izindaba kulo masipala. Empeleni indlela obuza ngayo ikhomba ukuthi ufuna ukuhlanekezela izinto. Thina akukho esingakubiki. Ngisho kulahleke imali yokuqala sawabikela amaphoyisa kodwa akukaze kuboshwe muntu. Nakulokhu sibikile emaphoyiseni. Icala silivulie emaphoyiseni aseMagudwini, oLundi.Usungaziphenyela wena bakunike inombolo yecala,” kusho uNtshangase. UNtshangase uthe abagqekeze emahhovisi bafike babopha onogada base beshaya amafastela bangena bagqekeza isisefo semali. Uthe okokuqala bafika bathatha unogada bambopha bamvalela endlini encane bagqekeza iminyango bangena bashaqa yonke imali. Uthe udaba balubikile emkhandlwini wamakhansela njengoba behlale benza. Uthe konke okwenzekayo bakubika kuzona zonke izinhlaka eziqondene nabo. Ubebala noMnyango wezokuBusa nokuBambisana neziNdaba zoMdabu, okaMgcinimafa neminye. Okhulumela amaphoyisa eKZN, uCaptain Nqobile Gwala, uthe kuvulwe icala lokugqekeza nelokweba kodwa akukaboshwa muntu.    