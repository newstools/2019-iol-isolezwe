UMnuz Innocent Meyiwa, osembonini yamatekisi, ukhulume kanje enkonzweni yomngcwabo kaMnuz Samuel Velekhaya Meyiwa (66) ebisehholo lomphakathi kwaM eMlaza ngoMgqibelo. Uyise kaSenzo unqotshwe wukugula obekunesikhathi kumhlabile okukholakala ukuthi kuhambisana neminjunju yokufa kwendodana. Ubedume ngelikaSam. Waqala wahlaselwa yisifo sohlangothi wagula kusukela lapho. UMeyiwa usukume wazichaza ngokuthi uyinkosana yezindlu zakwaMeyiwa, ungumengameli wenhlangano yabo sebephelele. “Asivinjwa thina singamakhabaludaka siyaziwa futhi asiyithandi impi kodwa uma isikhona kasinandaba nayo. Njengamanje isitha sihamba phambili ngamagoli amabili ngoSenzo nalo olele namuhla. Angifuni-ke ukugxila kakhulu lapho kodwa umthetho usenzele phansi kakhulu ngodaba lukaSenzo,’’ kusho uMeyiwa. UMeyiwa ukhononde nakuNgqongqoshe wamaPhoyisa, uMnuz Bheki Cele, obehambele umngcwabo, ethi uyamethemba ukuthi uyindoda emadodeni. UMeyiwa uncome umakoti wakubo, uNkk Ntombifuthi Meyiwa, obegane umufi ngokuma naye kuze kube sekugcineni. Indodakazi yokugcina kaMeyiwa, uZama, ibeke ambalwa ngoyise yamchaza njengendoda ebiqondile ingazwani nento ebhedayo. Ithe ifikelwe wumunyu ngesikhathi ibheka iselula kayise ithola umyalezo obubhalwe kuyona othi “Bantwana bami ningakhohlwa yimisebenzi yami mhla kuphela amandla.’’ Ithe umyalezo izithele kuwo ngesikhathi icinga izinombolo zabantu okufanele bathintwe baziswe ngokushona kukayise. UCele uthe zizosuleka izinyembezi zomndeni ngoba bakhona abazoboshwa mayelana nokufa kukaSenzo. Uthe abafuni ukuxhamazela ngoba bazosuke benze iphutha njengoba bake balenza kusanda kushona uSenzo.