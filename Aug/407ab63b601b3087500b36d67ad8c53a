ISIKOLE saseThekwini esibalwa neziphambili ngokwemiphumela kaGrade 12, iWestville Girls High, siphenya uthisha osolwa ngokucwasa abafundi. Ubuholi bakulesi sikole buveze lokhu kulandela imibiko ngothisha okuthiwa utshele abafundi ukuthi abamhlophe bahlakaniphile kunezinye izinhlanga. Kubikwa ukuthi abafundi abenza umatric baqale bangakunaka okushiwo nguthisha kodwa kunabanye abaphatheke kabi ngemuva kwekilasi lakhe le-Afrikaans ngesonto eledlule. Usihlalo wesigungu esengamele isikole uMnuz Steven Tait, uthe lokhu kwenzeke ngoLwesihlnu. "Sizithathela phezulu izikhalo ezinjengalezi. Sekuqalwe uphenyo lwangaphakathi esikoleni kanti futhi siqalile ukuxhumana nabezomthetho ngaphandle kwamagceke esikole. Okwamanje angikwazi ukusho okuningi ngalolu daba. Okubalulekile ukuqinisekisa ukuthi sakha indawo ephephile futhi ekhululekile amantombzane azofunda kuyo,” usho kanje. Nyakenye lesi sikole sabhekana nesimo esifanayo kusolwa uthisha ngokubiza abafundi abamnyama ngegama elicwasayo. Lo thisha wasula esikoleni ngemuva kwezikhalo zabafundi nabazali. UTait uvumile ukuthi esinye isehlo sokucwasa esikoleni asisihle kodwa baphezu kwezinhlelo zokulungisa lenkinga. Okhulumela umnyango wezeMfundo KwaZulu-Natal uMnuz Kwazi Mthethwa uthe umnyango ubungakatholi sikhalo esivela kulesi sikole. “Umnyango awuhambisani nazo zonke izinhlobo zokucwasa ezikoleni. Uthisha otholwa enza lokhu uzothathelwa izinyathelo ezifanele,” usho kanje. 