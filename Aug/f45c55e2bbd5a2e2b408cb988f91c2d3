UMnuz Brent Simons, ethula ubufakazi izolo kwiKhomishini ephenya ngokulawulwa koMbuso yidlanzana, uthe ngaphandle kokusebenza noChabane babesondelene kakhulu. Ngo-2014, uthe wamtshela ukuthi kwakumele athathele uMaseko izinyathelo. Ngesikhathi uZuma ethula ubufakazi kwikhomishini waphika ukuthi wakhipha lo myalelo. USimons wayengumqondisi ehhovisi likaChabane. UMaseko waxoshwa ngoFebhuwari 2011 kwafakwa uMnuz Mzwanele Manyi. Ubufakazi bukaMaseko ngonyaka odlule bathi waxoshwa ngoba anqaba ukufakwa ingcindezi yokunikeza uMnuz Ajay Gupta izikhangiso zikahulumeni ephepheni iThe New Age. UMaseko waveza ukuthi esendleleni eyohlangana nabakwaGupta wathintwa wuZuma wathi: “Siza laba bafana” wathi akazange achaze ukuthi akabasize kanjani. Uthe esefika kulo mhlangano emzini wakwaGupta eSaxonworld bamtshela ukuthi kumele athathe imali enguR600 million yesabelomali ayifake kuleli phephandaba elalizothulwa ngoDisemba ngo-2010. Uthe wakunqaba lokhu. USimon utshele ikhomishini ukuthi ngesikhathi uZuma ethula ubufakazi ngenyanga edlule waqamba amanga uma ethi uChabane wayesebenzisa igama lakhe nje ekuxosheni uMaseko. Yize uSimon bekumele afakaze nangezinye izinto kodwa iJaji uRaymond Zondo lithe akagxile odabeni lukaMaseko. Omunye ufakazi kule khomishini, owayengumabhalane kaChabane, uMnuz Abednigo Hlungwani, uthe ngosuku lwesibili kufakaza uZuma wathola umyalezo omsabisayo uthi akangavezi okuningi akwaziyo ngokuxoshwa kukaMaseko. Uthe wayesehhovisi noChabane ngoJanuwari 2011 ngesikhathi omunye womabhalane bakaZuma eshaya ucingo ethi bafuna ukukhuluma nomphathi wakhe. Uthe ucingo walunika uChabane ngakho akazange ezwe ukuthi ingxoxo yabo yayimayelana nani. Uthe ngokuhamba kwesikhathi uChabane wamtshela ukuthi kumele bamsuse uMaseko. Uthe ukususwa kukaMaseko kwabe sekumenyezelwa wathi lokhu kwenza wabona ukuthi uChabane wayetsheliwe ukuthi akamsuse uMaseko. Khonamanjalo uZuma kulindeleke ukuba aphinde abuyele enkantolo kulandela ukumangalelwa nguMnuz Siphiwe Nyanda lokumehlisa isithunzi.     