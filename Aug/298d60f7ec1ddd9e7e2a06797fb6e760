Lokhu kushiwo wumhlaziyi wezepolitiki, uMnuz Xolani Dube, weXubera Institute for Research. “Lokhu kuveza ngokusobala ukuthi i-ANC ifeza izinhloso zabathile ayifezi ezabantu baseNingizimu Afrika. Okushaqisayo wukuthi uCyril Ramaphosa, njengomuntu obeziveza njengomuntu omsulwa ohambisa ngokomthetho futhi ekhuluma ngokuveza izinto obala zingafihlwa ubonakala enza obekungacatshangwa ukuthi angakwenza,” kusho uDube izolo. Izolo i-Independent Media ibike ngeminikelo eyenziwe kumkhankaso iCR17 nemali eyakhokhelwa abanye ababeqhuba umkhankaso. Kwabanye abanikela kubalwa umndeni wesiqumama uMnuz Nicky Oppenheimer, inkampani yawo iFireblade Aviation eyanikwa imvume yokuthi isebenzise umzila ongavunyelwe ukusetshenziswa wumphakathi esikhumulweni sezindiza e-OR Tambo International Airport ngemuva kokuthi lo mndeni uyise uMnyango wezaseKhaya enkantolo nowayeyisikhulu sakwa-Absa, uNksz Maria Ramos, osanda kuqokelwa ebhodini lePublic Investment Corporation (PIC). Abanye kuthiwa yilungu lebhodi ye-Eskom, uMnuz Sifiso Dabengwa, isikhulu esiphezulu seGoldman Sachs Southern Africa, uMnuz Colin Coleman nezinye izinkampani zezimali nezezimayini kwabanye. Okuthiwa bakhokhelwa kubalwa owayenguNgqongqoshwe wezokuThuthukiswa koMnotho eFree State uMnuz Mxolisi Dukwana, umholi we-ANC uMnuz Enoch Godongwane, uNgqongqoshe wokuThuthukiswa kwamabhizinisi amancane, uNksz Khumbudzo Ntshavheni, nephini likangqongqoshe ehhovisi likamengameli, uThembi Soweya. Omakadebona boMkhonto weSizwe, Umkhonto weSizwe Military Veteran Association eMpumalanga nabo kuthiwa bakhokhelwa. UDube uthe ayikho into ebithusa ngabaxhasayo nabakhokhelwa. “Siyazi ukuthi uqhamukaphi. Siyazi ubani ombumbile wamqeqesha. Lokhu kufakazela into ebihlale icatshangwa ukuthi uCyril Ramaphosa wabunjwa ukuze asebenzele abezimayini nezamandla,” kusho uDube. Uthe kuyamangaza ukuthi azikapheli nezinsuku eziwu- 100 esehhovisi kodwa sekukhona izinto ezivelayo ehhovisi lakhe. “Laba bantu bayofeza izinhloso zabo. URamaphosa ukhombise ukuzwelana nabebemeseka ngesikhathi esekhipha imisebenzi yeKhabhinethi kulabo abebenaye ngesikhathi esakhankasa.” NgokukaDube, okhethweni olulandelayo eqenjini elibusayo abantu bazolwela abantu ababesekayo. “URamaphosa usekuqinisile ukubola kwi-ANC. Asikwazi ukuhlulela ngoJacob Zuma. Sasitshelwe ukuthi ungumuntu ohlukile kodwa manje sesiyabona ukuthi akunjalo.” Khonamajalo, abakwa-Absa bayaziqhelelanisa nokuthi baxhasa umkhankaso iCR17. Okhulumela i-Absa, uNksz Phumza Macanda, uthe bayibonile imibiko yeSunday Independent ebala i-Absa National Building njengabaxhasi beCR17 futhi bakhathazekile ngale mibiko. “Umgomo wethu awuvumi ukuthi sixhase amaqembu epolitiki noma osopolitiki futhi i-Absa ayizange ixhase uRamaphosa ekhankasela ukuba ngumengameli we-ANC,” kusho uNksz Macanda. Ngakolunye uhlangothi omunye wabasunguli nesikhulu esiphezulu seSygnia, uNksz Magda Wierzycka, uzivikele ngokuxhasa iCR17. Okhulumela iMKVA, uMnuz Carl Niehaus, uthe bebengazi ngoxhaso lweCR17.