ISapa ithe iyajabula ukuthi uhulumeni uhlela ukuvikela imboni yenkukhu ngokunyusa intela enkukhwini eza kuleli. “Ukuza kwenkukhu engamathani awu-10 000 kuqeda imisebenzi ewu-1 069 ngakho siyajabula ukuthi seziqalile izinhlelo zokuvikela imboni yenkukhu yakuleli enkukhwini evela e-Europe. Kusukela ngoMashi inkukhu evela kwi-European Union ikhokha intela ka-30%, ngonyaka ozayo izokhokha ewu-25% bese ngo-2021 ikhokhe eka-5%. Kusiphethe kabi ukuthi kungene namaqanda amaningi kuleli yize sikwazi ukuzikhiqizela awethu,” kusho iSapa esitatimendeni. Ithe uma kungama ukulethwa kwamaphisisi akwamanye amazwe kuleli kusho ukuthi kuzovuleka amathuba omsebenzi. Ngakolunye uhlangothi iMeat Importers and Exporters (AMIE) ithe ukufakwa kwentela enyameni yenkukhu evela kwamanye amazwe kuzoshaya abathengi ngoba yibona abazokhokha imali enkulu. Ocwaningweni lwayo oludedelwe ngesonto eledlule ithe uma kunyuswa intela ekhokhwa enyameni yenkukhu evela kwamanye amazwe kusho ukuthi kuzoshoda inkukhu ekhona ezweni ngamathani awu-44.650. Kuphinde kususe uR1.1 billion ongena emnothweni wakuleli ngenxa yenkukhu evela kwamanye amazwe. UMnuz Paul Matthew oyisikhulu esiphezulu ze-AMIE, uthe abahambisani nokuthi kufakwe intela ephezulu enkukhwini evela kwamanye amazwe kodwa kufanele kuhwetshwe ngokukhululeka. “Uma kunyuswa intela enkukhwini evela kwamanye amazwe kusho ukuthi abantu baseNingizimu Afrika yibona abazokhokha kakhulu. Abantu abazohlomula ngabanikazi benkukhu okumanje bayahlomula ngokudla okubiza kancane,” kusho uMatthew. Uthe akusilo iqiniso ukuthi inkukhu elethwa kuleli isuke ilahlwa ngoba nayo isuke isezingeni eliphezulu. ISapa igqugquzele abantu ukuthi bathenge inkukhu ekhiqizwe eNingizimu Afrika ukuze kuvikelwe imisebenzi.