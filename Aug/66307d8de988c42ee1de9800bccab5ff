ZIBAKHALELE abalisa ababili bandawonye abasolwa ngokutholakala nezimoto ezebiwe okukhona kuzo okuthiwa idunwe eManzimtoti ngenyanga edlule. Okhulumela amaphoyisa KwaZulu-Natal, uLt Col Thulani Zwane, uthe amaphoyisa aseVerulam abematasa nezinhlelo zokulwa nobugebengu ngesikhathi elunywa indlebe ngemoto entshontshiwe ebibonakala endaweni. “Amaphoyisa abe eseqhubeka eya eCornubia lapho ebone khona imoto okusolwa ukuthi yebiwe. Bathe uma behlola imininingwane yale moto bathola ukuthi yayidunwe eManzimtoti ngenyanga edlule,” kusho uZwane. Uthe ngesikhathi amaphoyisa eqhubeka nophenyo aye esiteshini somsakazo womphakathi okuyilapho ekwaze ukuthi akhulume nomshayeli wale moto, ovumile ukuthi uyena oyishayelayo. Uthe lo mshayeli uboshelwe ukutholakala nemoto entshontshiwe. UZwane uthe amaphoyisa athe uma eqhubeka ephenya athola umfowabo (27) obese-Ottawa notholakale eshayela imoto ebeyingenayo idiski futhi inenombolo okungesiyo eyayo. Nale moto kutholakale ukuthi nayo yantshontshwa eBrighton Beach ngenyanga edlule. Ngesikhathi amaphoyisa emphenya umsolwa uthe imoto wayithenga ngoR5 000 kumngani wakhe. Izimoto zombili zibe sezithathwa ukuze kuqhutshekwe nophenyo. Abasolwa bobabili bavele ngoMsombuluko enkantolo yemantshi eVerulam ngokutholakala nezimoto ezintshontshiwe.