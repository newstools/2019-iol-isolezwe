KUPHAZAMISEKE ukuhamba kwezitimela nezimoto KwaMashu ngesikhathi umphakathi ohlala ehostela lakule ndawo ngasesiteshini sesitimela eThembelihle, uvala umgwaqo uMalandela ngamathayi avuthayo nezingodo uthi usukhathele ukuhlala ebumnyameni, izolo. Lo mphakathi ohlala ngaphakathi ehostela kuthiwa uqale ngoMsombuluko ebusuku ukuvala umgwaqo. Izolo abantu abebedinwe begane unwabu bajikijele izimoto ezidlula kulo mgwaqo ngamatshe. Elinye ilungu lomphakathi elikhulume naleli phephendaba elingathandanga ukudalulwa lithe yisonto lesibili leli bengenawo ugesi kuthiwa kushe isiphehli. “Lapha ngaphakathi iningi labantu alisebenzi liyazipatanisela, asinayo imali yokuthi sithenge izitofu zikapharafini noma zegesi. Imali encane esinayo eyokuthenga ukudla sipheke. “Okusicasulayo ukuthi kwenye ingxenye yehostela kuyakhanya, elokishini kuke kwaba mnyama kwalungiswa ngemuva kwezinsuku ezimbili. Kithina kwasala kunjalo,” kusho leli lungu. Amaphoyisa abezodambisa isimo kule ndawo athwale kanzima abahlala ehostela bewajikijela ngamatshe bethi aweze kubona bazowakhombisa. Abanye bebememeza bethi: “Woza, ucabanga ukuthi sigeza ngani? Ngamanzi abandayo? Sipheke ngani? Woza, ukhumule lowo mfaniswano wakho asikwesabi.” UNkk Lindiwe Ncayiyana, ikhansela lakule ndawo, uthe umphakathi wawubizela emhlanganweni ngeSonto ewazisa ngenkinga kagesi. “Ngachaza ukuthi ugesi unenkinga ngenxa yokuthi kunabantu abazixhumele wona bedonsa ezintanjeni ezihamba phezulu kanjalo nezihamba ngaphansi komhlaba. “Abazange bakuphike ukuthi kunjalo. Ngachaza ukuthi abakwamasipala bazofika lingakapheli isonto bezolungisa. Bekungakapheli nezinsuku ezimbili sebeyabhikisha,” kusho yena. Uqhube wathi umbhikisho usuka nje bese ziqalile izinhlelo zokuqoka inkontileka ezolungisa lo monakalo. Izolo uthe uphiko lwakwagesi luthe luqale khona izolo ukusebenza. UCol Thembela Mbele, okhulumela amaphoyisa KwaZulu-Natal, uthe kuvulwe icala lokudala udlame emphakathini eliphenywa ngamaphoyisa akule ndawo. “Amaphoyisa akhona kule ndawo asiqaphile isimo kulandela ukuvalwa komgwaqo ngamatshe nangamathayi avuthayo,” kusho yena. UMnuz Zama Nomnganga, okhulumela iPrasa, uthe ukuhamba kwezitimela esiteshini iThembalihle naKwaMashu kusamisiwe, zizobuyiselwa uma sekuphephile.