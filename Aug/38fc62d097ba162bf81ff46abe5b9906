Izolo inhloko yoKlebe, uLieutenant General Godfrey Lebeya, ithe bayaphenya emuva kokuthola isikhalo esibikwe esiteshini samaphoyisa i-Ocean View, eKapa, esifakwe uMnuz Paul Hoffman, muva nje ngokuqamba amanga kukaMvikeli woMphakathi. “Siphenya indaba yokuqamba amanga nokuphazamisa ukusebenza komthetho. Uphenyo lusesemazingeni aphansi kodwa sizoqinisekisa ukuthi siyagxila kulona.” UHoffman, ufake isikhalo kulandela ukuphuma kwesinqumo eNkantolo yezoMthethosisekelo eyaveza ukuthi u-Adv Mkhwebane akabanga neqiniso ngodaba oluthinta imali eyabolekwa ngesikhathi sobandlululo ibhange iBankorp, esibizwa nge-Absa manje. Le mali yabolekwa leli bhange yiBhange loMbuso iReserve Bank. Isitatimende soKlebe siveze ukuthi bona bazophenya icala lobugebengu bese icala lokuphazamisa ukusebenza komthetho liphenywe yiPhini loMvikeli woMphakathi ngoba ngeke u-Advocate Mkhwebane aziphenye yena.