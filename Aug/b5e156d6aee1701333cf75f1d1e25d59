Izolo iNkantolo eNkulu ePitoli ivune uRamaphosa odabeni lokuthi alandele umyalelo ka-Advocate Busisiwe Mkhwebane odabeni lomnikelo kaR500 000 awuthola kwiBosasa ngesikhathi esembangweni wokuhola i-ANC ngo-2017. U-Advocate Mkhwebane wayalela uRamaphosa ukuba adalule yonke imininingwane yabaxhasi bomkhankaso wakhe. U-Advocate Mkhwebane akazange asiphikise isicelo esiphuthumayo esifakwe nguRamaphosa sokuthi kumiswe okwesikhashana izinqumo zakhe kuze kuphele uhlelo lwezomthetho lokucubungula udaba. Umhlaziyi uMnuz Protas Madlala, ekhuluma neSolezwe izolo uthe kulokhu kugidwa ndawonye kulolu daba ekubeni kwaziwa ukuthi wonke amaqembu epolitiki ayanikelelwa. “Udaba luka-Advocate Mkhwebane noRamaphosa selubukeka sengathi lungaphezu komsebenzi kodwa lubhekene nabo ngqo futhi alikazophela manje. Njengoba inkantolo ithathe lesi sinqumo nje yingoba kuyaziwa ukuthi amaqembu epolitiki nabangenele ukhetho bayanikelelwa. Ngabe siyezwa ukuba kukhulunywa ukuthi kwanikelwa imali ukuba yenze okunye kodwa kwangenzeka lokho. Akukuhle neze ukuthi inkantolo ilokhu ichitha izincomo zika-Advocate Mkhwebane, kwenza angathembeki nomsebenzi wehhovisi lakhe,” kusho uMadlala. Omunye umhlaziyi, uMnuz Ralph Matshekga, naye uthe lolu daba lubukeka lusazodonsa isikhathi eside. “Njengoba izincomo zichithiwe enkantolo, lokhu kusho ukuthi kumele sibheke inkantolo equla icala ukuthi izokhipha siphi isinqumo ngomnikelo weBosasa. Lolu daba selumi ndawonye manje kuze kube sithola ukuthi inkantolo inquma ukuthini ngomnikelo owanikwa uRamaphosa," kusho uMatshekga. NgoLwesihlanu olwedlule abameli bakaRamaphosa babhalele iPhini likaMengameli wamaJaji eNkantolo eNkulu yasePitoli, iJaji * -Aubrey Ledwaba, beveza ukuthi ulwazi uMkhwebane analo waluthola ngokungemthetho. UMkhwebane uthe uphenyo olwenziwa luqondile, kwalandelwa imithetho. Ngaphandle kwalokhu * -uMkhwebane wachithwa yinkantolo eyanquma ukuthi kumele kumiswe konke okuthinta ukuthathelwa izinyathelo kukaNgqongqoshe wezamaBhizinisi kaHulumeni uMnuz Pravin Gordhan kuze kuphume isinqumo senkantolo. U-Advocate Mkhwebane wayalela uRamaphosa ukuthi athathele uGordhan izinyathelo zokumqondisa ubugwegwe kulandela ukusheshe agunyaze impesheni kaMnuz Irvin Pillay owayengukhomishana kwaSARS. Khonamanjalo iSACP ifuna bonke ababegaqele esokuhola i-ANC ngo-2017 badalule ababaxhasa ngemali yemikhankaso yabo. 