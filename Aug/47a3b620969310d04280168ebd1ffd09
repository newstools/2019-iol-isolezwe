UMnuz Xolani Ndwandwe (36) waseLovu, kuthiwa ushaywe waze washona kade evakashele intombi yakhe eSimunye, eNtuzuma, emasontweni amabili adlule. Kusolwa uyise wengane yentombi ngalesi sigameko. Isolezwe lithole ukuthi kwafika uyise wengane yentombi, efuna ukuba bezoxoxa. Kuthiwa intombi yavula kancane umnyango, umsolwa wangena ngodli, emuva kokuba likhiphe ama-burglar guard. Kuthiwa umufi wathi ucela ukuhamba yena ngoba akangene odabeni oluthinta bona bobabili. Kuthiwa umsolwa wathi ufuna yena umufi impela. Kuthiwa waqala lapho emshaya, intombi yabaleka iyofuna usizo, yabuya eseshaywe waze washona. Uninalume kamufi, uMnuz Bonginkosi Ngcobo, uthe bakhathazekile ngokuthi baze bangcwaba ngempelasonto edlule kodwa umsolwa ebe aziwa engakaboshwa. “Umshana wami ubulawe ngesihluku eshaywa kade evakashele intombi yakhe. Esikufunayo njengomndeni ukuba kwenziwe ubulungiswa umsolwa aboshwe. Kunzima ukwamukela lesi simo uma kungakaboshwa muntu ekubeni umsolwa aziwa,” kusho uNgcobo. Ngokusho komndeni le ntombi kamufi bebengayazi, baze bathola ngayo emuva kwesigameko. Umngani kamufi uNksz Nonzwakazi Makhanya, naye ukhala esifanayo njengoba ethe kuningi abangakuqondi ngokubulawa kwamufi nabafuna umsolwa abachazele kona ngesenzo sakhe. Umufi ushiye izingane zakhe ezinhlanu abezondla. Okhulumela amaphoyisa KwaZulu-Natal uLieutenant Colonel Thulani Zwane, uthe: “Amaphoyisa aseNtuzuma avula icala lokubulawa komuntu kulandela ukushaywa kuze kushone owesilisa eSimunye, eNtuzuma, ngoJulayi 25 nonyaka. Kusaphenywa, akekho osaboshiwe,” kusho uZwane.