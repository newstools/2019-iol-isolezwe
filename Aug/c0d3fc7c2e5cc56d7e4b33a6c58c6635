Lokhu uRamaphosa ukusho ngesikhathi ephendula imibuzo ePhalamende eKapa izolo. Ubekhuluma emuva kokuputshuka kwesitatimende sokuphuma nokungena kwemali ngesikhathi egaqele esokuhola i-ANC ngo-2017 emkhankasweni wakhe iCR17. “Kuzomele wonke umuntu olapha akucabangisise kahle ukuthi ngabe sonke siyakufuna yini ukuba kuvezwe obala abantu abaseka imikhankaso yethu yokuba abaholi emaqenjini ethu. Ngoba awukho umthetho ophoqa ukuba umuntu osuke ebanga isikhundla eqenjini ukuba aveze abamesekayo. Kuzomele kube into esiyikhulumayo bese siyavumelana,” kusho uRamaphosa. Uze wenza isibonelo ngomholi we-EFF uMnuz Julius Malema nePhini lakhe uMnuz Floyd Shivambu wathi uma kwenzeka uShivambu esefuna isikhundla sikaMalema kungalunga yini ukuthi kuvezwe obala abantu abameseka ngezimali. UShivambu usukume wancokola wathi lesi sibonelo asisihle neze, kungcono enze isibonelo sakhe uRamaphosa nePhini lakhe uMnuz David Mabuza. UMalema usukume wathi uyakuzwa lokhu akushoyo kodwa yena unguMengameli wezwe ngakho kumele akulindele ukuthi izandla zakhe kumele zibe msulwa ngaso sonke isikhathi futhi uzolokhu ephenywa ngoba uhola isizwe akafani nabanye abantu abahola amaqembu. UMalema uthe ufuna nokwazi ukuthi bangaki abantu beqembu lakhe abakhokhela. URamaphosa uthe ukuqonda kahle ukuthi isikhundla sakhe kumele asihloniphe. URamaphosa uphinde wathi wazithola esephoxeka kakhulu ngokuvela komnikelo ayewenze emalungwini e-EFF ngoba kwakungumnikelo wesihle ayewenza ngoba besenkingeni ababebhekene nazo laba abanika imali. Uthe lesi senzo sakhe kwakungesobuntu wathi baningi nabanye abasizayo ngemali. “Baningi abanye engibasiza ngemali. Lesi yisenzo sobuntu.” Ngaphambi kokuba befike kulolu daba uRamaphosa uveze ukuthi ukhathazekile ngodaba lokungasebenzi kwabantu bakuleli, ikakhulukazi abantu abasha. Uthe ngoNovemba kuzoba nenye ingqungquthela ezobheka ukuthi abatshali bezimali bangalekelela kanjani kule nkinga athe ayemukelekile. “Lesi simo esikusona sokungasebenzi kwabantu sibi kakhulu. Senza konke okusemandleni ukusiqeda yize kungeke kulunge ngosuku. Izinhlelo esibe nazo okubalwa ingqungquthela yemisebenzi lapho sihlangane khona nabantu abasha ngezinye zokuzama ukuqeda lesi sihlava sokungasebenzi.” URamaphosa uthe izindaba ezinhle ukuthi abantu abese belahle ithemba ngokuqashwa, sebeqale phansi bayazifaka izicelo zomsebenzi.