Lokhu kuvezwe uNgqongqoshe wezoLimo, ezoMhlaba nokuThuthukiswa kweziNdawo zaseMakhaya, uNkk Thoko Didiza obevakashele umphakathi waseMathulini izolo. Umphakathi ubulokhu ukhala ngokuthi ungqongqoshe uhudula izinyawo ngoba bese ebhalelwe kaningi kodwa engafiki ukuzoxazulula lolu daba. Isimo saqala ukushuba kuleli pulazi ngoJulayi nonyaka ngesikhathi lishiswa kwathi imenenja yalo uMnuz Sthembele Ngcobo (24) yaphonswa emlilweni. UNkk Didiza uthe uqoke ukuzolalela izikhalo zomphakathi njengoba sekunamakomiti amabili abangayo. Uthe inkinga iqale ngokuhlukana kwamakomiti udaba lwagcina seluyiswa ezinkantolo. “Ngokomthetho ikomiti lomphakathi lihlala iminyaka eyisihlanu. Kuleli pulazi ikomiti lokuqala lakhethwa ngo-2012, bekumele kuphele isikhathi salo ngo-2017 kodwa kwaqala izinkinga ngaphambi kwalokho. Inkantolo yavuna ikomiti elilodwa kwathi elinye langaneliseka,” kusho uNkk Didiza. Uthe okubakhathazayo ukuthi umbango usususe udlame yingakho eqoke ukuthi azolalela izikhalo bese bethatha izinqumo. Izolo ungqongqoshe uhlangane namakomiti abangayo ngokwehlukana, ngaphambi kokuthi kube nomhlangano wokuwahlanganisa. Uthe umhlangano uzoba wumhlahlandlela wokuthi yisiphi isinqumo esizothathwa okungenzeka kudingeke uphenyo oluzimele. Kushaye isikhathi sokuloba singakatholakali isinqumo somhlangano wayizolo. Okhulumela iCommunal Property Association ophinde abe yiNkosi yaseMathulini, uBhekizizwe Luthuli, uthe bajabulile ngokufika kukangqongqoshe abathemba ukuthi uzoqhamuka nesixazululo esifanele. Unxuse umphakathi ukuthi wehlise umoya ulindele isinqumo sikangqongqoshe. ULuthuli uthe ipulazi belisebenza kahle ngokwesivumelwano esenziwa ngesikhathi libuyela emphakathini. Kuvele ukuthi ngoLwesihlanu kuqubuke omunye umbhikisho kwavalwa nezitolo emuva kokuba umphakathi ukhale ngokungafiki kukangqongqoshe. Ungqongqoshe uthe yize athembisa ukuthi uyeza, ubengakaze alunqume usuku. UMnuz Errol Koekemoer, ongomunye wabalekelela umphakathi epulazini, uthe bekungasasebenzeki ngenxa yokuhlaselwa nemibhikisho yomphakathi. Uthe uNgcobo owaphonswa emlilweni akakabuyeli emsebenzini ngenxa yokulimala. “Washa kakhulu emzimbeni. Uke wafika namuhla (izolo) epulazini kodwa wabuyela kadokotela ngoba bekumele ayohlolwa,” kusho yena. Kubikwa ukuthi ungaphezu kukaR900 000 umonakalo odaleke kuhlaselwa epulazini kwacekelwa phansi nempahla. Sekushiswe nomoba ongabiza uR1.6 million kuleli pulazi elingamahektha angu-7 500.