Ikomiti elikhulu le-ANC izolo lixoshe uNkk Zandile Gumede obeyimeya yeTheku noMnuz Themba Njilo obeyimeya yaseMsunduzi. UMnuz Velenkosini Hlabisa ongumholi weqembu eliphikisayo esiShayamthetho saKwaZulu-Natal, i-IFP, uthe uMasipala waseThekwini sekumele ufakwe nawo ngaphansi kweso lomlawuli kuze kube kutholakala abantu abanamava nabafunde ngokwanele abazofakwa ezikhundleni zabaqokiwe. Kuzokhumbuleka ukuthi uMasipala waseMsunduzi, sekunesikhathi eside ungaphansi kweso lomlawuli, ngazo izinkinga zezimali. “Bekumele isigungu esikhulu se-ANC sithumele umyalezo emphakathini, wokuthi ngeke sikwazi ukubekezelela inkohlakalo,” kusho uHlabisa. Uthe bona kade bakusho ukuthi zombili lezi zimeya kumele zixoshwe ngendlela amadoloba eziwaholayo angcole exathuka ngayo. Ubale nesigameko lapho umbutho we-IFP Youth Brigade, waba namamashi lapho lwalubhikishela khona ukuthi uNkk Gumede aphume esikhundleni limsola ngenkohlakalo. “Bona bese kungamele ukuthi bayiswe kwenziwe izindawo. "Sekungaba ukucabangela nje imindeni yabo uma beyiswa kwezinye izindawo,” kuchaza uHlabisa. Ngokuka Mnuz Zwakele Mncwango ongumholi weDA KwaZulu-Natal, sekuhambe njengamagama enkehli. “Phela yimina engahambisa imibiko koKlebe ukuthi akuphenywe ngenkohlakalo emkhandlwini weTheku,” usho kanje uMncwango. Njengomqali wendaba, uthe yinto lena okumele ngabe kade yenziwa ukuthi uNkk Gumede axoshwe. Uthe okubuhlungu wukuthi sekuthinteke nabantu obekungamele ukuthi nabo baxoshwe. “Okwenzekile ukuthi nabantu abekade benesipiliyoni emkhandlwini nabo baxoshiwe. "Kusho ukuthi kusazothatha isikhathi ukuthi izidingo zifinyelele emphakathini njengoba kusazoqashwa abantu abasha,” usho njalo. Ngokwesitatimende seNational Freedom Party, wonke amaqembu ezepolitiki akumele esabe ukukhomba indlela labo abangawenzi ngokuyikho umsebenzi. “Siyasincoma isenzo se-ANC sokungenelela komasipala abangenzi kahle noma kuthathe isikhathi,” kusho isitatimende”. Sigcizelele ukuthi ukufakwa kwabalawuli komasipala ababaliwe, yikona okuzokuba yikhambi lokuthi umphakathi ungasweli izidingo zawo. Umhlaziyi wezepolitiki esikhungweni iXubera Institute, uMnuz Xolani Dube, uthe ukufakwa indlela kukaNkk Gumede noMnuz Njilo, kusakhombisa imibango yangaphakathi kule nhlangano. “Uma bebasola ngokungawenzi umsebenzi wabo ngendlela, kungani bethi basazobafunela izikhala kwezinye izindawo,” kubuza uDube. Uthe i-ANC ibalekele ukungasho ukuthi ibaxoshela ukusoleka kwabo enkohlakalweni, ngoba ibona ukuthi kusazovela nabanye okungamele ibavikele uma kuthiwa basoleka enkohlakalweni. I-SACP KwaZulu-Natal ithumele isitatimende incoma i-ANC ngesinyathelo sayo sokuxosha izikhulu zayo komasipala. Ithe lokhu kukhomba ukuthi i-ANC izimisele ngokulwa nenkohlakalo ayigcini nje ngokukhuluma.