UMbhishobhi Mpendulo Nkambule, obekhuluma emcimbini obuseBotanic Gardens eThekwini ngoLwesihlanu, uthe abesifazane abahlukane nokusontela imishado. UMbhishobhi uNkambule ubekhuluma eyala abesifazane ngokubaluleka kokuzimela nokuphumelela ngaphandle kokuthola umuntu wesilisa. Uthe usekhathele ukukhulekela abesifazane abafuna umendo ngoba bagcina sebegxila ekufuneni umshado bakhohlwe ukukhonza uNkulunkulu nokuthuthukisa impilo yabo. “Mina angisabakhulekeli abafuna ukuthandazelwa ngoba befuna umshado namadoda. Uzothi uyayithola uthole ixoxo lendoda. Ungazibulali ngoba lithi iBhayibheli konke okuhle kuvela kuNkulunkulu. Impumelelo yomuntu wesifazane ayikho kumuntu wesilisa, abantu besifazane kumele bakhulekele impumelelo umshado uzolandela njengesibusiso,” kusho uMbhishobhi uNkambule. Akagcinanga ngokukhipha iziyalo kodwa uphinde wenza nomkhuleko oyisipesheli abehlose ngawo ukubuyisa ithemba kwabesifazane. Akakhohlwanga ukubayala ngabesifazane baseBhayibhelini ababebhekene nezimo ezehlukene kodwa abazinqoba ngokulinda. “Konke kunesikhathi sako neBhayibheli liyasho. Umkhuleko oshintsha impilo yomuntu. Uma ungowesifazane ohluphekile thululela izinkinga zakho kuJehova,” kusho uMbhishobhi uNkambule. Kuwona lo mcimbi akakhohlwanga ukukhulekisa nabesifazane abanezingqinamba zokuthola izingane.