UNkk Gumede, othumele isitatimende kwabezindaba izolo, uthe ufuna ukugeza igama lakhe njengoba engeke avume ukuthi athuliswe. “Ngicabanga ukuthi kubalulekile ukuthi ngigeze igama lami ikakhulu njengoba ngibe owesifazane wokuqala ukuba imeya yedolobha elihle futhi ngiwusihlalo wokuqala wesifunda esikhulu se-ANC kuleli. Ngeke ngivume ukuthi ngenziwe imvu yomhlatshelo. Nginxusa umphakathi nabezindaba ukuthi balinde ngize ngenze isimemezelo,” kusho uNkk Gumede. Usho lokhu nje sekuqalile kunamagama abantu abavelayo okuthi kungenzeka bajutshelwe kwesobumeya. USihlalo weSACP KwaZulu-Natal, oke waba yiMeya kaMasipala weTheku, uMnuz James Nxumalo, uthi akunikwe i-ANC ithuba isingathe umsebenzi wokuvala isikhala semeya yeTheku esivuleke emuva kokuxoshwa kukaNkk Zandile Gumede. Izembe likhale kuNkk Gumede naso sonke isigungu esilwula ukusebenza kukamasipala. UNxumalo ubephawula ebuzwa ngomkhankaso wabantu abathi akabuyiselwe aphathe lo mkhandlu. Uthe nakuba ezwa kukhulunywa ngaleyo nto kodwa akaze ayinake ngoba ihamba ikhulunywa abantu nje. Selokhu kuxoshwe uNkk Gumede abantu ezinkundleni zokuxhumana bathi bayakholelwa kuNxumalo ngoba wawuphatha kahle uMasipala weTheku ngesikhathi sakhe. Lo mholi uthi imigomo yokuziphatha kwamalungu ayivumi ukuthi bahambe bekhuluma ngezindaba zokujutshwa kwabantu ezikhundleni. Ushintsho olwenziwe yi-ANC komasipala ludale ukuthi kuvele amagama amaningi ayamaniswa nezikhundla. Kuxoshwe uNkk Gumede kwaphidna kwaxoshwa uMnuz Themba Njilo obephethe uMasipala uMsunduzi ongaphansi komlawuli. Amalungu e-ANC amatasa, akhuluma ngamagama abantu angafisa ukuthi bathathe izikhundla. UNobhala we-ANC KwaZulu-Natal, uMnuz Mdumiseni Ntuli, ngoLwesibili uthe bazozivala izikhala ngokushesha, ngeke ziphele izinsuku eziyisikhombisa bengazivalile. UNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, uthe unalo uhlelo lokusiza omasipala ukuba bamukele labo abazovala izikhala. Uthe bazomemezela maduze ukuthi bazohlangana nini nomasipala abathintekayo ukuze kuxoxwe ngomsebenzi.