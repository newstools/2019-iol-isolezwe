UThabani Khoso (22), ungomunye wabasanda kuhlomula kulolu hlelo epulazini elingaphansi kweKembali Group khona eHibberdene. UKhoso, oqeqeshwa njengemenenja kuleli pulazi, uqale ngo-Ephreli kulo nyaka ukuqeqeshwa. NgoMeyi uthweswe iziqu zeManagement Sciences eDurban University of Technology (DUT). “Ekhaya bebengeke bakwazi ukungifundisa, ngasizakala ngokuthola umfundaze kwiKembali Group. Yimina engimdala ekhaya ngilanywa abafowethu abasafunda. Ukuthola umfundaze kungisize kakhulu nomndeni wami njengoba kumanje sengiqeqeshelwa ukuba yimenenja yepulazi. Ngaqala ukufunda ngalo mfundaze ngisafunda uGrade 10 kuze kube yimanje,” kusho uKhoso. Uthe esethole umfundaze kwaGrade 10 washiya esikoleni abekuso wayofakwa eWestern Agricultural College ukuze afundiswe kabanzi ngezolimo. Uthe njengoba eqeqeshwa, umsebenzi wakhe ukubheka umsebenzi asize nabanye abasebenzi. Unethemba lokuthi uma eqeda ukuqeqeshwa ngasekupheleni konyaka uzothola umsebenzi wokuba yimenenja yepulazi ngokugcwele. Uthe ukuqeqeshwa epulazini kumfundise nomsebenzi wokulima nokuphatha ibhizinisi. UMnuz Errol Koekemoer, oyiBusiness Executive eKembali Group, uthe bazimisele ukuluqhuba uhlelo baqeqeshe nentsha eningi. Uthe basesigabeni sokuqala sohlelo lomfundaze ozogcina esigabeni sesithathu. Sinentsha eyisikhombisa eqeqeshwa ngalolu hlelo ezindaweni ezehlukene. Sikhipha umfundaze bese sigxila ekuqeqesheni intsha ukuze ifunde ukuphatha amapulazi. Sichitha imali engaphezu kukaR200 000 ngonyaka uma kuqeqeshwa abafundi ababili ezindaweni ezehlukene,” kusho uKoekemoer. Uveze ukuthi basanda kuhlala phansi babuyekeza uhlelo lwabo lokuqeqesha babona ukuthi kusekhona okushodayo ngalo. Uthe selokhu beqalile ukuqeqesha intsha ekuphatheni amapulazi bagxile kwabesilisa. Ubuye wathi bazimisele ukuqeqesha nabesifazane ngoba nabo sebengakwazi ukuphatha amapulazi. Uthe lezi zinhlelo ezintsha zokubuyekezwa kulindeleke ukuthi baziqale ezigabeni ezilandelayo.