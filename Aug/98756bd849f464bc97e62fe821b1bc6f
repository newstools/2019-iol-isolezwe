AKAZIBONI eyeka ukudlala iLotto owesilisa waseMitchells Plain eKapa oseyiwine kabili. Eminyakeni eyisikhombisa edlule, lo wesilisa onguyise wabantwana abathathu wawina u-R75 000. Nonyaka uphinde wanyelwa inyoni esandleni ewina u-R61 million ngethikithi langoJulayi 27. Ithikithi lakhe le quick pick walithenga ngo-R20 egaraji likaphethroli iTotal elisemigaqweni uHinglands noFulham. Ekhuluma nabeSA National Lottery, ITHUBA, uchaze indlela abephila ngayo ngaphambi kokubamba ilotto. "Bengingasebenzi eminyakeni emihlanu edlule, ngize ngathola inkontileka ekuqaleni kwalo nyaka. Yize unzima lo msebenzi futhi udinga amandla amakhulu, kodwa ngangijabulela ukukwazi ukubekela umndeni wami ukudla etafuleni," kusho yena. Uthe, ngesikhathi ebamba ilotto okokuqala, yena nomlingani wakhe bebehlala emqashweni nezingane zabo. "Ngesikhathi ngiwina u-R75, 000, ngasebenzisa imali ukwakha umuzi onamagumbi amane, esisahlala kuwo namanje," kusho yena. Manje uthe unezinhlelo ezinkulu ngo-R61 million. "Le mali izoshintsha impilo yomndeni wami ingunaphakade. Sengizokwazi ukuthenga umuzi omkhulu kakhulu lapho zonke izingane zami zizothola amagumbi azo okulala. Ngifuna ukuyitshala ingxenye eningi yemali engiyiwinile ukuze umndeni wami ungaphinde uhlupheke." Ephawula ngendlela aqoka ngayo izinombolo uthe uyawagcina amathikithi adlala ngawo ukuze aqhathanise izinombolo azidlalayo bese ecabanga ezinye. "Nginendawo egcwele amathikithi elotto engawadlala kudala, ngiyawathatha ngiwabeke phambi kwami bese ngiyaqala ukuqagela izinombolo. Kodwa kulokhu, ngiwiniswe ukuvele ngizicabange ngokushesha," usho kanje. 