UBASHIYE bekhexile abaholi be-ANC KwaZulu-Natal uNkk Zandile Gumede ehoxisa incwadi yokwesula njengemeya yeTheku ngoLwesithathu. Namhlanje bekulindeleke ukuthi kubekwe ubuholi obusha bomkhandlu eThekwini kulandela ukuhoxiswa kukaNkk Gumede namanye amakhansela njengokomyalelo we-ANC. Kubikwa ukuthi uNkk Gumede uhlela ukuphikisa isinqumo se-ANC sokumhoxisa kwesobumeya njengoba ekholelwa ngukuthi ayikho into axoshelwa yona. Bekulindeleke ukuthi isihlalo sobumeya sithathwe nguMnuz Mxolisi Kaunda, obesesulile kwesobungqongqoshe emnyangweni wezokuThutha nokuPhepha koMphakathi. Okhulumela i-ANC uMnuz Pule Mabe uzwakale ekhuluma kwiSunrise Show ngoLwesine ekuseni ethi isenzo sikaNkk Gumede asihlukile nokugolozela ubuholi be-ANC. “Singakuthatha njengokugolozela iqembu uma isigungu esiphezulu sesithathe isinqumo sokuhoxisa amalungu ajutshwe ezikhundleni, baziswa ngakho futhi bakwamukela, kwabikelwa nomphakathi. Awucabange sesibuyela emphakathi siwazisa ukuthi siyasihoxisa isinqumo sesigungu esiphezulu. Lokhu kubukela phansi amandla esigungu esiphezulu okuthatha izinqumo,” usho kanje. Uqhube wathi abaholi beqembu bakwazi ukuhola kuphela uma buhlonishwa ubuholi babo. UNobhala we-ANC KwaZulu-Natal uMnuz Mdumiseni Ntuli uthe ubengakholwa ngesikhathi ethola incwadi eveza ukuthi uNkk useyayihoxisa incwadi yokusula kwesobumeya. “Uyithumele mina incwadi kodwa angikwazanga ukumthola sengimthinta ngocingo ngoba ngesikhathi ngiyifunda ibihlekisa kakhulu ngazitshela ukuthi ayilona iqiniso. Ngimuthinte ngocingo ngamthumela nomqhafazo ngathi ‘ngithole incwadi la, ngikhathazekile ngoba kungenzeka ukuthi akusiyona eyakho,’ kodwa ngemuva kwemizuzwana ngithole ukuthi kuthunyelwe enye efanayo kumasipala, ngabe sengiba nesiqiniseko sokuthi ingeyakhe ngempela,” kusho uNtuli naye ekhuluma ohlelweni olufanayo. 