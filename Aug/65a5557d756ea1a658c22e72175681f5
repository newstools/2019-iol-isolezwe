Laba basolwa kuthiwa bebeboshelwe amacala okubulala athinta umbango wamatekisi phakathi kukasoseshini waseSigodini nowase-Edendale. Isehlakalo sokuqala senzeke ngoLwesihlanu lapho kubulawe khona imenenja yaserenki yamatekisi uMnuz Sibonelo Maharaj. Kuthe ngoMgqibelo kwabulawa abantu abayisithupha. Abathathu babulawe besesitolo sendawo eDinangwe, kulabo ababulewe esitolo kukhona noNksz Nobuhle Zondi obedayisa esitolo sakubo. Abanye ababulewe ngoMnuz Mzwakhe Mdlalose, Thamsanqa Shange, Thabani Gumede noLungisani Shezi. Ababili abebesesitolo ngesikhathi kudutshulwa bona kuthiwa basindiswe ukucasha ngaphansi kwe-snooker. Abahlaseli kuthiwa baphume esitolo bahlangana nomunye wesilisa obedilika etekisini naye bamdubula washona. Kuthiwa basuke lapho bahamba bayohlasela omunye wesilisa obelele nentombi yakhe bafike babadubula, owesilisa wasinda, intombi yona okuthiwa ngeyaseMatatiela yashona. Owesilisa obelele nentombi kuthiwa usesimeni esibucayi esibhedlela. Isolezwe izolo lihambele kule ndawo liyokhuluma nomphakathi lafike lathola ukuthi abantu bathukile. Omama ababili abalanyelwe yileli phephandaba emgwaqweni bephuma kobhonga emswaneni komunye wemindeni eshonelwe bebekhala izinyembezi bethi isimo sibi. Uthe sekuvalwe nemizi abanye abantu bathutha ngenxa yempi yamatekisi endaweni. Ilungu lomphakathi elikhulume neSolezwe kodwa lacela ukuthi lingadalulwa lithe bahlalele ovalweni ngemuva kwalezi zigameko. “Yize bekhona abasolwa abathathu basendaweni ababoshiwe kodwa asazi ukuthi bakhona yini abanye abasebenzisana nabo abazofuna ukuqhubeka lapho begcine khona,” kusho leli lungu lomphakathi. Lithe yonke le nto isuke ngombango wamatekisi phakathi kukasoseshini wendawo nowase-Edendale. “Usoseshini walapha eSigodini ububumbene kudala usebenza kahle wabuye wahlukana phakathi nokulapho kuqale khona inkinga, kuthe uma uhlukana kwakhona abanye balapha eSigodini abahamba bayosebenzisana nosesishini wase-Edendale kwaba usoseshini owodwa, ikhona enye igenge yalapha ebinezimoto engazange ikuthande ukuthi kusetshenziswane nososeshini wase-Edendale kwabe sekuqala impi, kwabulawana. Le genge ebingathandi ukuthi kusetshenziswane nososeshini wase-Edendale ibingenayo imvume yokusebenza amatekisi ayo eboshwa uShanela, nayo yagcina isivimba amatekisi ase-Edendale ithi awangangeni eSigodini kwagcina sekuhlukumezeka umphakathi,” kusho ilungu lomphakathi. Lithe umphakathi ugcine usukhala ngoba usuhlukumezeka wancamela ukuthi uthathwe usoseshini wase-Edendale wona onamaphepha okusebenza. “Le genge engawufuni usoseshini wase-Edendale manje isibulala amalungu omphakathi,” kusho leli lungu lomphakathi. Okhulumela amaphoyisa KwaZulu-Natal uColonel Thembeka Mbele uthe kukhona abasolwa abathathu ababoshiwe mayelana nezehlakalo ezenzeke eMgodini. UNgqongqoshe wezokuPhepha KwaZulu-Natal uMnuz Mxolisi Kaunda ukugxekile ukubulawa kwalaba bantu e-Edendale, eMgungundlovu. Izolo uKaunda uhlangane neziphathimandla zamaphoyisa esiteshini sasePlessislaer ngaphambi kokuthi abenembizo nomphakathi wase-Edendale, eMbali ngenhloso yokuqhamuka namasu okuqeda ubugebengu endaweni.