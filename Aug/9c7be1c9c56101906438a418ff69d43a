Mahlanu amakhansela aseThekwini amisiwe esolwa ngokuba yingxenye yemibhikisho ebiphikisa ukuxoshwa kobeyiMeya yoMkhandlu weTheku, uNkk Zandile Gumede. EMoses Mabhida khona mane amakhansela amisiwe, wona asolwa ngokumashela inhlangano ngoba kunakhala ngakho. Amaqabane aseMoses Mabhida amashele kabili emahhovisi esifundazwe ngoba efuna ukuphoqa ukuthi kuhlaliswe ingqungquthela yawo kuphinde kuhlakazwe isigungu sesikhashana sobuholi besifunda. Ngaphandle kokumishwa kwamakhansela kuphinde kwamiswa nosihlalo wegatsha laku-ward 1, uMnuz Mbongi Hlongwa. Esithangamini nabezindaba eThekwini izolo usihlalo we-ANC KwaZulu-Natal, uMnuz Sihle Zikalala, uthe ngeke baze bababekezelele abantu abamashela inhlangano uma kukhona izinto abakhala ngazo. “Ukumiswa kwamaqabane sifuna ukuthi kube yisifundo nakwamanye amaqabane abesacabanga ukuthi amashele inhlangano,” kusho uZikalala. Uthe isizathu sokumisa la maqabane basithathe ngaphansi ngomgomo omusha abanawo wokuzama ukuvuselela inhlangano. UNobhala we-ANC esifundazweni, uMnuz Mdumiseni Ntuli, uthe bayazi ukuthi baningi abantu abebebhikisha kodwa wathi bacacelwe yila maqabane ngoba kuyiwo akade ebonakala ukuthi angobhongoza bemibhikisho. "Lawa maqabane abelokhu emile emkhankasweni wawo wokubukela phansi inhlangano eqhuba imibhikisho ebidicilela phansi isithunzi senhlangano,” kusho uNtuli. Uthe isigungu esibhekele ukusebenza kwansukuzonke senhlangano besilokhu siyibuka le mibhikisho emasontweni ambalwa edlule, sabe sesithatha isinqumo sokuthi sithathe izinyathelo. Uthe uKhongolose ukubone kubalulekile ukuthi uvikele isithunzi sawo ngokuwathathela izinyathelo lamakhansela nabaholi bamagatsha. Amagama amakhansela amisiwe eThekwini ngoMnuz Nad Ngcobo waku-ward 15, Mthokozisi Nojiyeza wase-ward 80, Mbuyiseni Mkhize wase-ward 100, Mxolisi Mzimbomvu noNkosenye Madlala. EMoses Mabhida kumiswe oMnuz Sthembiso Nkuna waku-ward 4, Dumisani Phungula waku-ward 23, Nkk Nontuthuko Ngcongo waku-ward 2 noMnuz Melcor Kho Dlamini oyiPR.