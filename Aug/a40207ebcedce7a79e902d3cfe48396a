Lo mndeni uthi nakuba abantu bephuma bengena bezowukhalisa futhi bewududuza kodwa usanovalo lokuthi kungenzeka umenzi wokubi abuye azowenzakalisa. Kulesi sehlakalo kushone uZotha Mkhize (13) ozalwa kuwo lo muzi, umngani wakhe uSibonelo Bhunu Khanyile (15) nentombi yakhe uNondumiso Gumede (14) ababevakashele uZotha. UNksz Sithembile Mkhize, udadewabo kaZotha, uthe abufiki ubuthongo besaba ukuthi bazothi belele baphaphame indlu isisha njengoba kwenzeka kusha umjondolo. “Saphaphanyiswa ukukhala kwentombazane, saphuma sigijima endlini. Sazithela elangabini lomlilo umjondolo uvutha wonke. Abangaphakathi bekhala becela usizo, ingidi ikhiyiwe ukhiye ungekho. Bakhala baze bathula sibhuduzela sizama ukuvula kungavuleki. Angikaze ngiyibone into enjengaleya empilweni yami,” kusho yena. Uthe ukwesekwa abakuthola emphakathini kanjalo nakuhulumeni bayakuthokozela kodwa uvalo lusekhona. “Umuntu owenze le nto akakatholakali, manje siyasaba ukuthi mhlawumbe usazobuya,” kusho yena. NgoLwesithathu uNgqongqoshe wezokuThuthukiswa koMphakathi KwaZulu-Natal nozakwabo uNgqongqoshe wezokuHlaliswa kwaBantu uNkk Peggy Nkonyeni bavakashele le mindeni. UNkk Khoza uthe bathunywe nguNdunankulu wakulesi sifundazwe, uMnuz Sihle Zikalala, ukuthi bazoduzuza imindeni baphinde bathole ukuthi yini abangelekelela ngayo le mindeni. Uqhube wathi ziyanda izigameko zokushona kwezingane ngendlela ebuhlungu. “Okwamanje asikazi ukuthi umlilo waqubuka kanjani. Imindeni kulesi sikhathi samanje iyadinga ukwelulekwa ngokomqondo ukuze ikwazi ukumelana nesimo esinjengalesi. Osonhlalakahle bethu njengamanje bakhona bazoyisiza imindeni. Izimo ezinjengalezi zijwayele ukwehla zingalindelwe. Siwumnyango sizosondela siyisize imindeni kodwa okwamanje asizugeqa amagula sisho ukuthi sizokwenzani. Sisazobuyela kundunankulu simnike umbiko ngalesi sigameko,” kusho yena. “Njengomnyango wokuhlaliswa komphakathi sizolekela imindeni ukuthi yakhe kabusha imijondolo eshile,” kusho uNkk Nkonyeni.