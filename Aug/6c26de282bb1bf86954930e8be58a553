Amaphoyisa abengazwile njengoba kuboshwe abantu okuthiwa bevile ku-30, omunye wabo oboshwe endaweni lapho kutholakale khona izibhamu nezinhlamvu kwathi abanye abokufika abangenawo amaphepha okuba kuleli. UNgqongqoshe wamaPhoyisa kuleli uMnuz Bheki Cele ehambisana noNdunankulu waseGauteng uMnuz David Makhura, nezinye izikhulu namaphoyisa bahambele leli dolobha ngemuva kokuhlaselwa kwamaphoyisa ngeledlule ethi azosesha izimpahla ezingumkokotelo okuthiwa zazifikile. “Bekumele sibuyele lapha ngemuva kwesigameko esenzeke ngeledlule kuhlaselwa amaphoyisa. Ngifuna ukuncoma amaphoyisa ngendlela enza ngayo ngesonto eledlule ngoba kwakungaba isibhicongo ukube aqhubeka angena lapha. Lokhu kusinike elinye ithuba ukuba sibuye kule ndawo sizobheka ukuthi kwenzekani,” kusho uCele. UCele uthe zizohlolwa izibhamu ezitholakele. “Sithole izibhamu eziningi esizozihambisa ziyohlolwa ukuthi azikaze yini zisetshenziswe kobunye ubugebengu. Lezi zibhamu zibhalwe ukuthi zakhiwe e-Israel, lapha asinazo izibhamu zalapho. Kungenzeka ukuthi azikho emthethweni lezo zibhamu,” kusho uCele. UCele uthe amaphoyisa awasiwona amagwala. “Silitshelile izwe ukuthi asiwona amagwala, okwenzeka ngeledlule kwakumele sihlehle. Ngiyaphinda ngithi ngeke sikubekezelele ubugebengu kuleli. Kumele sikunqande lokhu ukuze izwe sizolilawula ngendlela,” kusho uCele othe bebejube amaphoyisa angu-1 500 kulo mkhankaso. UMakhura uthe bazoqhubeka nokukhuculula kuleli dolobha. “Ngesonto eledllule amaphoyisa ayethole ulwazi lokuthi kufike amatekisi angu-30 ezoletha izimpahla eziwumkokotelo. Amaphoyisa abe esezozilanda, azithela phezu kwabantu abawahlasela. Ukube amaphoyisa aqhubeka nokungena kulezi zakhiwo, kwakuzochitheka igazi ngakho siyawancoma ngakwenza,” kusho uMakhura. Uthe phezu kokugasela, bazovala izakhiwo. I-IFP ithumele isitatimende kwabezindaba incoma okwenziwe amaphoyisa egasela eGoli ezokhuculula. Khonamanjalo, iMeya yaseGoli, uMnuz Herman Mashaba, izolo icele iPhalamende ukuba lingenelele odabeni lokungasebenzi ngendlela koMnyango wezaseKhaya kuleli okwenza kube nomthelela ekugcwaleni kwabokufika ngokungemthetho.