UNomvalo umenyezelwe uNgqongqoshe wezamaBhizinisi kaHulumeni uMnuz Pravin Gordhan, kuleli sonto njengomuntu ozoba yisikhulu esibhekele izinguquko kwa-Eskom okuyisikhundla okulindeleke ukuba silethe ushintsho kule nkampani kanjalo nozinzo njengoba ikhungethwe yizinkinga zemali. UNomvalo uyisikhulu esiphezulu enhlanganweni yabacwaningi mabhuku iSA Institute of Chartered Accountants (Saica). Kulindeleke ukuba aphendule izinto ka-Eskom njengoba kubhekwe ukuba le nkampani ihlukaniswe kathathu. UGordhan uthe lesi sikhulu sizosebenzisana nebhodi lakwa-Eskom ukuqinisekisa ukuthi izinto ezishiwo nguMengameli Cryril Ramaphosa ziyenzeka kule nkampani ikakhulu njengoba ihlale itakulwa ngezimali. UNomvalo akalona ivukane njengoba enamava kwezokuphatha. ISaica ikwamukele ukuqokwa kukaNomvalo yathi le nkampani idinga umuntu onamava. Muva nje i-Eskom itakulwe ngoR59 billion. I-Saica ithe izosiza uhulumeni ngezinhlelo zokwenza i-Eskom yenze inzuzo njengoba izosebenzisa abantu bayo abanamava.