Umshushisi kuleli cala, u-Advocate Nceba Ntelwa, akazange asilethe isitifiketi esivela ehhovisi labashushisi, esivumela ukuba amacala aqulwe kule nkantolo yize enzeka ezindaweni ezehlukene. UNtelwa uthe ngokwakhe ubezosebenzisa amaphepha amadala wathi akakuboni kumqoka ukuthi kufunwe amasha yize icala liqalwa phansi ngoba akukho okusashintshile emacaleni abhekene no-Omotoso kanjalo nabamangalelwa oNksz Lusanda Sulani noZukiswa Sitho. Kodwa ummeli wabamangalelwa, uMnuz Peter Daubermann, uthe akunjalo njengoba icala liqalwa phansi kumele konke okuzosetshenziswa ngokwemiqulu kube kusha. Uthe okudala kwakungaphansi kweJaji uMandela Makaula owahoxa kuleli cala. Uqhube wathi njengoba seliphethwe yiJaji elisha u-Irma Schoeman, kumele kube nemiqulu emisha iJaji elizoyiqonda. Uthe incwadi evuma ukuba amacala aqulwe ndawonye yayikade isayinwe umphathi omdala wabashushisi, u-Advocate Shaun Abrahams, ngakho ayisekho emthethweni. Amacala abhekene nomfundisi kuthiwa enzeka eBloemfontein, eThekwini naseRichards Bay. Kukhona namanye enzeka ePort Elizabeth. U-Omotoso ubhekene namacala angu-63, okubalwa awokudlwengula, ukuhlukumeza ngokocansi nawokushushumbisa abantu. Icala lihlehliselwe inamhlanje ukuze inkantolo ithathe isinqumo ngodaba lwesitifiketi sokuba amacala aqulwe ndawonye ngaphansi kwenkantolo yasePort Elizabeth.