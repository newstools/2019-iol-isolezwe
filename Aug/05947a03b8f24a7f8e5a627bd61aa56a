Lesi sigameko senzeke ngeSonto ebusuku ngesikhathi umufi, uMnuz Xolani Masondo ephuma emcimbini nesithandwa sakhe. Ngokusho kukaNksz Zakude Mhlongo (42), bebephuma emcimbini nesoka lakhe ngesikhathi kuba nokuhilizisana phakathi kwabo ngoba limtshela ukuthi owesilisa othile ubepansa intombazane abayaziyo. “Ngiyibuzile leyo ntombazane ukuthi umfana obeshiwo wuXolani uyipansile yini yathi cha. UXolani ube esengixhakathisa saxabana. Singene endlini kwafika abafana abane bamshaya bathi uqambela oyedwa wabo amanga. Bathe usekhathele wukushaya mina usengena izindaba zabo. Bebemgxoba, ngayocela usizo.” Ngesikhathi eyocela usizo uNksz Mhlongo uthi ushiye uMasondo esagandaywa amadoda amane. “Ngize ngasizwa abanye omakhelwane abashayele amaphoyisa ucingo. Ngihambile ngayobheka umngani kaXolani (Masondo) komunye umuzi obunomcimbi ebesihleli kuwona kodwa angizange ngimthole. Ngithe sengifika ngathola uXolani eselaliswe embhedeni, ekhihliza amagwebu, ebengakhulumi ngisho ngizama ukumsula. Ngibabizile laba akade bemshaya omunye wabo wathi sebeyobonana kwelizayo.” UNksz Mhlongo uthe ibihlungu le nto emehlele ngoba uXolani ubewumuntu aphilisana kahle naye kodwa ubulawe abantu akade eqashe nabo eSidakeni. “Kufike abezimo eziphuthumayo bathi ngeke bakwazi ukumsiza ngoba ulimele kakhulu. Amaphoyisa abize abamakhaza okuyibona abafike bathatha isidumbu sakhe. Ngifuna bajeziswe wumthetho abafana ababulale uXolani ngoba ubengabenzanga lutho,” kusho uMhlongo. ULt-Col Thulani Zwane wamaphoyisa KwaZulu-Natal, uthe kuboshwe amadoda amane aneminyaka ephakathi kuka-21 no-24 ngesonto ebusuku. “Amaphoyisa aseNyoni avule icala lokubulala emuva okuthi owesilisa eshaywe ngamadoda amane ngezinduku, wakhahlelwa nangamabhuzi waze washona. Abasolwa baboshwe ngeSonto emuva kokuthi amaphoyisa eqale uphenyo lwawo. Kulindeleke ukuthi bavele enkantolo yeMantshi yaseNyoni maduze,” kusho uZwane.