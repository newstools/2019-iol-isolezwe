Lokhu kuvezwe umbiko weKhomishini ebiholwa nguDkt Joe Thloloe, ebiphenya ngendaba yokugxambukela kwabathize kule nkampani odedelwe izolo eGoli. Umbiko uthe ukugxambukela kwabathize kwaphazamisa iSABC ekutheni yenze umsebenzi ngendlela. Kuthiwa abasebenzi base bephelelwe nayithemba ngenxa yovalo nokungasebenzi ngokukhululeka. Ikhomishana ibibheka izinsolo ezahlukene okubalwa ukuthi kwakukhona ukwenzelela ethimbeni labezindaba. Yize bungekho ubufakazi obuqondile ukuthi i-ANC yayifaka ingcindezi ezinqumeni ezenziwa ithimba labezindaba kwa-SABC kodwa uThloloe, uthe amaqembu ahlukene ayezama ukugubuzela ithimba labezindaba. Ubufakazi phakathi kuka-2012 kuya ku-2017 buveza ukuthi izikhulu ezazibhekele ukuthulwa kwezindaba zazithatha imiyalelo kubantu abangafanele, bese benza njengoba betshelwa. Kulaba ababegxambukela kubalwa owayekwibhodi leSABC uNksz Ellen Tshabalala nowayenguNgqongqoshe wezokuXhumana, uNksz Faith Muthambi. Abanye abasebenzi okuvele amagama abo ukuthi basetshenziswa kakhulu isikhulu saphambilini uMnuz Hlaudi Motsoeneng, ukube benze imisebenzi yakhe ngendlela afuna ngayo oNksz Nothando Maseko, Mnuz Sebolelo Ditlhakanyane noNyana Molete. Ikhomishini ithe uMotsoeneng wayekhipha umyalelo wokuthi obani okumele baqashwe, abalule nokuthi obani okumele banikezwe izikhundla noma baqondiswe ubugwegwe. Kuphakanyiswe ukuthi abasophikweni lwabezindaba kumele bayofundiswa kabanzi ngemithetho ebalawulayo. UMotsoeneng ekhuluma nabe-eNCA eziphendulela ngokusolwa ikhomishini, uthe konke lokhu okushiwo ngaye akulona iqiniso ngoba uphathe kwaSABC umkhumbi ucwila kungekho mali kodwa washiya imali esehamba. “Lo mbiko ngami awulona iqiniso, kuningi okuhle engakwenza kwaSABC. Angizange ngibizwe mina ukuba ngizoziphendulela kwizinsolo kodwa sengibona ngithinteka kule mibiko. Kukhona abantu abangilandelayo, abangibeka izici. Awukho lo mbiko wabo, uyinto ebhedayo nje,” kusho uMotsoeneng.