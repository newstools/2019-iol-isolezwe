USESIMENI esithembisayo ekhaya umsunguli wekhasi labesifazane elitholakala kuFacebook iLadies House emuva kwesikhathi eside kubikwa ukuthi uxinwe ukugula okunzima. USimthembile Chris Bhoni ongumsunguli weLadies House enabesifazane abawu760k besekuphele izinyanga kubanjwe umoya ngesimo sakhe njengoba ahlaselwa ikhanda elinzima. Umndeni kaChris waveza ukuthi uqalwe yikhanda ngoNovemba nyakenye eseNtuzuma nokuyilapho ekhandleke khona isikhathi eside umndeni wakhe ungenalwazi. Uyise kaChris uMnuz Mbongeni Bhoni uthe yize amadolo esaxega futhi engakakwazi nokuzimela nokuhamba kodwa usengcono kakhulu. "Uma kungaqina amadolo kungabangcono kakhulu ngoba uzokwazi ukuzama ukuhamba. Ukukhuluma useyakuzama kodwa nakhona kusenzima ngoba amagama awakavumi ukuphuma kahle. Ukuhlala esibhedlela saseMgungundlovu kusisize kakhulu sesinethemba ngento esimbona eyiyona manje," kusho uBhoni. Eqhuba uthe noma sebebuyele eLusikisiki kodwa odokotela abakaliphonsi ithawula banezinhlelo eziningi zokumsiza. "Siyaphinda ngoJanuwari odokotela sebesibhukhele ukuyomfaka emshinini ozohlola ikhanda. Nakho lokho kunginika ithemba, okunye okungijabulisayo ukuthi noma egula kodwa uyakuthanda ukudla nokwenza angakhandleki emzimbeni. Inyama iyona ayikhonze kakhulu," kusho uBhoni ehleka. Ephetha uthe uyabona nezingcingo ezimduduzayo azithola kwabesifazane baseLadies House abakhombisa ukukhathalela indodana yakhe. UBhoni uthe nezandla bazivulile kwabafisa ukuzombona ngoba akukho abakufihlile ngokugula kwakhe. Mayelana nezinto ezingamahlebezi nezingehli kahle ezike zashiwo ngoChris okubalwa nesigameko sakamuva sokuthi ushonile uBhoni uveze ukuthi konke lokhu akunandawo ezinhliziyweni zabo. Uthando uChris aluthola kubantu uthe yilona olubenza bame isibindi ngalesi sikhathi.