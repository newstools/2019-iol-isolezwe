Bakhalelwe ngamasongo kaSigonyela ngoLwesithathu besolwa ngokubulala uMnuz Vusimuzi Daniel Mlaba (60) maqede bathatha iselula yakhe nemoto. Isidumbu sikaMlaba sitholakale sesiqala ukonakala ehlathini eNtumeni, eShowe, ngoLwesithathu. Ngokuthola kwaleli phephandaba umufi ohlala eVuma khona eShowe wahamba ekhaya ngoLwesine olwedlule eyothenga amadumbe eNtumeni, wangabuya. Kuthiwa umndeni wakhe ubulokhu uzama ukumfuna ungamtholi waze wayobika ngoLwesibili ukuthi udukile. Ngemuva kokuvulwa kwecala amaphoyisa athole ukuthi imoto kamufi ine-tracker okuyiyo ekhombe ukuthi imoto ikuphi. Kuthiwa i-tracker ikhombise ukuthi imoto yaya eNtumeni ngosuku umufi ayethe uya ngalo khona yama isikhathi eside lapho kutholakale khona isidumbu sakhe kodwa yona itholwe eMatshana ngaseMpangeni. Ngokuthola kwaleli phephandaba, abasolwa babehlose ukumbamba inkunzi umufi kodwa bagcina sebembulala ngoba bebona ukuthi omunye wabo uyazana nomufi. Kubasolwa kuthiwa kukhona onezihlobo eMatshana kodwa imoto ubengayipaki ezihlotsheni zakhe, ubeyipaka kwamakhelwane. Okhulumela amaphoyisa, uColonel Thembeka Mbele, uthe kuboshwe abasolwa ababili oneminyaka ewu-18 noneminyaka ewu-21 ngecala lokubulala. Uthe uphenyo lwamaphoyisa lokucinga uMlaba obeduke kusukela ngoLwesine olwedlule luwaholele eNtumeni lapho kutholakale khona isidumbu ebese siqala ukonakala. “Lubuye lwasikhomba eMatshana lapho abasolwa bebanjwe khona batholakala neselula kamufi nezinye izinto. Abasolwa kulindeke ukuthi bavele eNkantolo yeMantshi yaseShowe maduzane,” kusho uColonel Mbele.