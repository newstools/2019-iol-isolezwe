Isidumbu sikaMnuz Somandla Kilini, sitholwe ngeSonto ehlathini eliseceleni komgwaqo silahliwe. Umufi owayephunyelwe imali yokulimala engozini yemoto, i-Road Accident Fund (RAF), ubegwazwe amanxeba amaningi entanyeni. Ngokuthola kweSolezwe umufi waduka ngoLwesihlanu, nemoto yakhe iPolo TSI. Imoto itholwe ivuliwe ishiywe kanjalo eTshelimnyama ngoMgqibelo. Uphenyo lwamaphoyisa luwaholele kumngani kamufi eNsuze lapho abesebhace khona. Umsolwa kuthiwa ube esekhombisa amaphoyisa lapho kulahlwe khona isidumbu. Kunezinsolo eziqinile ukutho umsolwa nabanye abangani bebefuna imali kamufi ngenkani. Isolezwe ngesikhathi lifika endaweni yesigameko izolo, bekukhona amanye amalungu omndeni kamufi, abebazana nomufi nomakhelwane bakamufi beduduzana. Umsolwa okuthiwa obezokhombisa amaphoyisa isidumbu ubesemotweni yamaphoyisa efihliwe ngesikhathi kufika Isolezwe endaweni yesigameko. Elinye ilungu lomndeni elicele ukuba igama lalo ligodlwe njengoba lithe kusamele likhulume nomndeni kamufi e-Eastern Cape lithe bayasola ukuthi ubulawelwe imali yakhe umufi. “Umufi waphunyelwa imali yeRAF ngo-2016. Ubehlala emakhaya e-Eastern Cape kodwa ngonyaka odlule uqale ukuhlala eTshelimnyama ngokugcwele. Ubehlala nabangani bakhe. Kungimangazile kakhulu ukuthinteka komunye wabangani bakhe ekubulaweni kwakhe, nokwenza ngisole ukuthi bebefuna imali kuyena. Imoto yakhe itholwe inegazi ilahliwe. Esikufunayo ubulungiswa kulolu daba,” kusho ilungu lo mndeni . Leli lungu lithe alazi wayethole malini umufi, laphinde lathi alazi ukuthi bese kusele malini. Kuvele ukuthi kwenzeka lokhu nje unina kamufi usagqoke inzilo emakhaya njengoba uyise kamufi eshone ngoDisemba nyakenye. Isolezwe lithole ngomthombo walo osondelene nalolu daba ukuthi umufi waphunyelwa yizigidi kodwa azaziwa zingaki. Kuthiwa wabe esethenga imoto i-Polo TSI ezishintshayo, njengoba ubenomlenze owodwa. Ubezishayelela imoto yakhe. Umlenze wanqunywa kulandela ingozi yemoto eyamehlela ngaphambilini. Umufi kuthiwa ubebuye etshelekise abantu ngemali nokusolwa ukuthi kwambangela amazinyo abushelelezi kubangani bakhe abebatsheleka imali. Umakhelwane naye ongazidalulanga uthe umufi ubeke abenakho ukukhala ngendlela abantu abamphatha ngayo. Okhulumela amaphoyisa uColonel Thembeka Mbele ukuqinisekisile ukuthi kuboshwe umsolwa kuleli cala. “Umsolwa uboshelwe icala lokuthumba nelokubulala, uzovela enkantolo yasePinetown maduze,” kusho uCol. Mbele.