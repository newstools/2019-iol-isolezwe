KUZOQHUTSHEKWA nokuthethwa kwecala lephini lika Khomishana wamaPhoyisa eNorth West, uMajor General William Mpembe nabanye abangu-8 eNkantolo ePhakeme yaseNorth West ngoMsombuluko. Bonke abasolwa babhekene namacala aphathelene nokudubula eduze kwaseRustenburg ngaphambi kwesigameko sokudutshulwa kwabasebenzi basemayini iLonmin ngo-Agasti 2012. UMpembe osesebenza njengenhloko yonogada emayini yaseMarikana, usolwa ngokubulala uMnuz Semi Jokanisi, Tembelakhe Mati, uWarrant Officer Hendrik Tsietsi Monene noWarrant Officer Sello Ronnie Lepaauku. Uboshwe noColonel osewathatha umhlalaphansi, uSalmon Johannes Vermaak (53), uConstable Nkosana Mguye (38), uWarrant Officer Masilo Mogale (49), uWarrant Officer Katlego Joseph Sekgweleya (39) noKhazamola Phillip Makhubela (49), abasolwa ngokubulala uPumsile Sokhanyile. UVermaak ubhekene nelinye icala lokwephula ingalo yomthetho nokuphikisana nomthetho wekhomishini. UMpembe noVermaak badedelwa ngebheyili kaR5 000 umuntu ngamunye kanti, uMguye, uMogale, noSekgweleya badedelwa ngebheyili kaR2 000 umuntu ngamunye. UMpembe (55), ubhekene nelinye icala lokuphikisana nomthetho wekhomishini, ne-Independent Police Investigative Directorate Act. UMpembe uphinde abhekane nelinye icala lokwephula umthetho. Ubekwe leli cala noGideon van Zyl, uDingaan Madoda no-Oupa Pule. OVan Zyl, uMadoda noPule basolakala ngokufihla ukuthi umsebenzi wasemayini uModisaotsile van Wyk Sagalala washona eboshiwe ngesikhathi ehanjiswa emayini iLonmin ngo-16 Agasti 2012. UVan Zyl, uMadoda noPule bakhishwe ngesexwayiso.