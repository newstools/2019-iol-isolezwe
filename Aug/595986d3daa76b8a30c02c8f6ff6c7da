“Sibona ukuthi kuzokwenziwa imali ngalo mthetho kunokuthi wenze imigwaqo ukuba iphephe,” kusho okhulumela i-AA uMnuz Layton Beard. Uthe i-AA ikholwa ukuthi lo mthetho awunabo ubulungiswa. “Nakuba siweseka lo mthetho kodwa sinemibuzo eminingi engaphendulekile ngawo,” kusho uBeard. Lo mthetho uphasisiwe ngemuva kokusayinwa nguMengameli Cyril Ramaphosa ngeledlule. Osekusele manje ukuthi lo mthetho ugazethwe ukuze uqale ukusebenza kahle. Ngaphansi kwalo mthetho omusha, abashayeli bazophucwa amaphuzu ngokwenza amacala ngenhloso yokunciphisa izingozi zomgwaqo. I-AA ithi lo mthetho okumele uqale eTshwane naseGoli, uqale ngebatha njengoba izinhlawulo zingazange zethulwe ngendlela futhi nohlelo lokuphucwa kwamaphuzu kulabo abaphula umthetho lungaqalanga kahle ngesikhathi usavivinywa. “Lokhu okusho ukuthi ukubuyekezwa komthethosivivinywa akuzange kwenziwe ngendlela efanele, lo mthetho ubonakala sengathi awuzange wethulwe ngendlela,” kusho uBeard. Uthe ngo-2014, kubenezingozi ezadlula nemiphefumulo engu-2136, kwathi ngo-2015, zabangu-2171, ngo-2016, zabangu-2385, ngo-2017, zabangu-2398. I-Organisation Undoing Tax Abuse (Outa) ithe ibilokhu iphikisana nalo mthetho kusukela usavivinywa. IMenenja yakwa-Outa, uMnuz Rudie Heyneke ibalule ukwehluleka okuningi kusukela lo mthetho usavivinywa. UHeyneke uthe kumele kugxilwe ekuqiniseni ezokuphepha emgwaqweni. UNgqongqoshe wezokuThutha kuleli uMnuz Fikile Mbalula uthe bayawamukela lo mthetho.