Lokhu kuvezwe uNksz Londeka Mbewe onguMqondisi weLinile Creations ehlela imishado, othi ubukeka usele emuva uma ungayenzanga iBridal Shower. “Nami ngaqala leli bhizinisi ngoba ngingahlelelwanga iBaby Shower ngesikhathi ngikhulelwe. Kuthe ingane isizelwe isineminyaka emithathu, ngayenzela umcimbi sengihlanganisa nokuthi angenzelwanga ngisakhulelwe. Bakhona nabanye omakoti emakhasimendeni ethu abazihlelelayo ngoba engekho obacabangele ukuhlela iBridal Shower,” kuchaza uNksz Mbewe. Uthe ngokujwayelekile iBridal Shower yenziwa sekusele amasonto amabili noma isonto ngaphambi komshado. Uqhube wathi ngokujwayelekile uhlobo lomakoti abenza amaBridal Shower abasagoyi, yingakho beyenza ngisho sekusondele umshado. Uthe iBridal Shower iyefana nomcimbi wakudala womakoti obubizwa ngeKitchen Party, okuhlukile ukuthi owesimanje uwubukhazikhazi. Eveza okwenzeka kulo mcimbi uNksz Mbewe, uthe abanye bahlela umbala wosuku, isikhathi esiningi kumenywa izimpelesi, abangani namalungu omndeni ambalwa. Uthe akujwayelekile ukuthi lo mcimbi ube nabantu abaningi. Kukhona athe bawenzela epaki, ebhishi begqoke izimpahla zokubhukuda noma kwi-swimming pool. Ebala izinto ezingasali kulo mcimbi uthe yizidlo ezinhlobonhlobo, iwayini noma i-champagne ebizayo, izimbali nezipho. Uthe abanye bagqoka ama-gown kuya ngokuthi umcimbi uwuhlobo luni. “Abangani banethuba lokunikeza amathiphu omshado umakoti. Ngenxa yokuthi naye umakoti usuke esevalelisa empilweni yobuntombi, abanye bamqashela izinsizwa ezizomdansela noma zimwotawote..” Uthe akujwayelekile ukuthi kube nekhekhe yize bekhona abalenzayo kwiBridal Shower. UNksz Mbewe ubengomunye wabebekhangisa embukisweni iWedding Expo eSiyaba Casino and Entertainment Kingdom, eThekwini, ngempelasonto. Okuvele kulo mbukiso ukuthi akukho okuningi okushintshile emshadweni ngaphandle kokuthi sekuhlotshiswa ngamatafula ayipulangwe angandlalwa izindwangu. UMiles Fashion obekhangisa ngezingubo zomshado, uveze ukuthi awusakhethile umbala wezingubo.