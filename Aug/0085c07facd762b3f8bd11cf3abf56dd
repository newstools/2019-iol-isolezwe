UNkk Smangele Msomi ( 38), uyinkosikazi kaMnuz Bhekukwenza Msomi (42) usihlalo kasoseshini iBhamshela Taxi Association odutshulwe wabulawa emasontweni amabili edlule, obengcwatshwa ngoMgqibelo. Unkosikazi wakhe obulewe kuthiwa bese kunesikhathi behlala ngokwehlukana sebeqale nohlelo lokudivosa. UNkk Msomi udutshulwe wabulawa ngeSonto kusekhona izihlobo ebezize emngcwabeni. Kuthiwa kungene amadoda emzini wabo oseBhamshela abingelela abebesegcekeni, angena endlini amfica ekhishini avulela ngenhlamvu kuye maqede aphuma ahamba. Umthombo weSolezwe ongathandanga ukudalulwa, uthe uNkk Msomi ubeyalelwe umndeni ukuthi angezi emngcwabeni weza ngenkani. Kuthiwa utshelwe lokhu ngemuva kokuthi esayine wonke amaphepha abedinga yena ngesikhathi kulungiselwa ukungcwaba. “Kukhona izinsuku abengekho kuzo etshalini kuthiwa uhambile kodwa emngcwabeni ubekhona,” kusho umthombo. Amalungu omndeni akwaMsomi aficwe Isolezwe enqabile ukuvezwa ephephandabeni ngoba ethi ayesaba, athe lawa madoda amabili avulele ngenhlamvu kumufi abecabanga ukuthi azolanda itende. “Laba bantu bangene esangweni babingelela badlula bangena endlini. Asizwanga kuhilizisana sizwe sekuqhuma isibhamu maqede aphuma. Akekho futhi ozame ukukhuluma nawo ngaphandle kwengane kamufi ebibalandela ngemuva ikhala ithi bambulalelani unina, egcine ijika esangweni,” kusho yena. Kulo mndeni belingakhanyisiwe ikhandlela njengoba kushone uNkk Msomi, abebekhona ekhaya bebesebenza begeza izitsha engekho ohleli phansi. Bebuzwa ukuthi kungani kungekho umuntu ohleli phansi nekhandlela lingakhanyisiwe, isihlobo sikaMsomi sithe: “Sisadidekile futhi siyesaba ukuthi sihlale siqoqane ngoba asazi ukuthi umbulali uzolandela ngobani. NgoMgqibelo ebusuku siphaphame sekusha itende ebelihleli abantu ebebezongcwaba, ngakusasa kudutshulwa unkosikazi kamzala, ubani ozolandela?” UCol Thembeka Mbele uthe kuvulwe icala lokubulala kulandela ukubulawa kowesifazane oneminyaka ewu-38 okuthiwa udutshulwe ngamadoda angene emzini wakhe emfuna. UMnuz Gobi Chamane okhulumela usoseshini waseBhamshela uthe kuyabethusa konke okwenzekayo kulo soseshini.