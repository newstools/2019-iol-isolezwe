Umbiko wokukhokhelwa kwale nkampani uvezwe i-Sunday Independent enguzakwabo weSolezwe emuva kokuba iNkantolo iNorth Gauteng yakhipha umyalelo wokuthi kugodlwe lonke ulwazi oluthinta imali eyakhishwa ngesikhathi salo mkhankaso kaRamaphsoa esagaqele isikhundla sokuhola i-ANC. Ukuvela kwegama lale nkampani kuqubule izinkulumo zokuthi kungenzeka ukuthi uRamaphosa wakhokhela abameli ababelwa izimpi ze-ANC KwaZulu-Natal kusukela ngo-2016 kuya kuDisemba 2017. Kulowo mbango, uMnuz Lawrence Dube, ikhansela kuMasipala waseBaqulusini, nabanye be-ANC eKZN, bayisa inhlangano enkantolo befuna ukuphikisa ukukhethwa kwesigungu sesifundazwe okwaphuma phambili kusona uMnuz Sihle Zikalala ehlula uMnuz Senzo Mchunu. Omunye wabaphathi enkampanini yabameli, uMnuz Alpha Zwane, utshele i-Independent Media ngoLwesibili ukuthi ababemqashile kusukela ngo-2016 bamkhokhela, akazange akhokhelwe ngemali yeCR17. Ebuzwa ukuthi uyaphika noma uyavuma yini ukuthi igama lakhe elivela ohlwini lwabantu abahlomula ngemali yeCR17, uZwane uthe: “Angazi lutho ngokuputshuka kwemali ye-CR17.” Okhulumela uRamaphosa, uNkk Khusela Diko, uthe ngeke anabe kakhulu ngokwakwenzeka usuku nosuku emkhankasweni. Khonamanjalo i-EFF inxuse amanye amalungu ayo ake ahlomula ngemali kuCR17 ukuthi aphumele obala. Okhulumela i-EFF, uDkt Mbuyiseni Ndlozi, uthe nabangekho ebuholini kumele baphumele obala uma bake bahlomula. “Abaphumele obala abangamalungu eqembu, abaholi nabangebona abaholi uma bahlomula ngomkhankaso kaCR17.” Uthe bazobathathela izinyathelo abahlomula wathi badicilela phansi igama leqembu. Usho lokhu emuva kokusula kwamalungu ePhalamende oNksz Nkagisang Makgosi noNksz Tebogo Mokwele, abaveze ukuthi baxhaswa yiCR17 ngezizathu ezehlukene. Ezinkundleni zokuxhumana kube nokuphikisana ngesinqumo sokusula kwabo. Abanye baveze ukuthi njengoba le mali kwakungeyezinto ezibhekene nabo ngqo kungani kumele basule. Umhlaziyi, uMnuz Thabani Khumalo, uthe kujwayelekile ukuthi kube nabantu abazotshalwa kwamanye amaqembu kodwa bebe beseka amanye. 