INKANTOLO enkulu eGauteng isinqume ukuthi umengameli Cyril Ramaphosa akakazukuthathelwa zinyathelo ngombiko woMvikeli Womphakathi u-Advocate Busisiwe Mkhwebane odabeni lomnikelo weBosasa ngesikhathi ekhankasela ukuba umengameli we-ANC ngo-2017. URamaphosa ufake isicelo sokumiswa kwezincomo eziphakanyiswe ngu-Adv Mkhwebane okubalwa kuzo uphenyo ngokushushumbiswa kwezimali njengoba kwavela ukuthi kwaqoqwa imali ebalelwa ku-R1 billion. Ngaphezu kwalokho uMkhwebane waveza ukuthi uRamaphosa kumele alwethule ePhalamende uhlu lwabantu abanikela kumkhankaso wakhe. UMkhwebane waphinda waveza ukuthi wafinyelela kanjani uR500 000 kwi-akhawunti ye-CR17, aveza ukuthi waqala kumanye ama-akhawunti ngaphambi kokuthi ufinyelele kuyo. Wathola ukuthi uRamaphosa wakhohlisa iPhalamende ngesikhathi eveza ukuthi umnikelo wawubheke kumsebenzi owenziwa yindodana yakhe, okuyincazelo ayihoxisa wabe eseveza ukuthi wayengazi ngomnikelo wesikhulu saseBosasa. Okwamanje uRamaphosa usalindele isinqumo senkantolo njengoba ewudlulisile umbiko kaMkhwebane. Ngeledlule  uRamphosa ushicilele esinye isitatimende ecela ukuba imininingwane ebucayi ngodaba lweBosasa igcinwe esithe. NgoLwesihlanu abameli bakaRamaphosa babhalele iphini likamengameli wamaJaji, * -Aubrey Ledwaba eNkantolo eNkulu eGauteng, beveza ukuthi uMkhwebane ulwazi analo waluthola ngokungemthetho. UMkhwebane uthe uphenyo olwenziwa luqondile, lwenziwa kulandelwa imithetho. Okhulumela uMkhwebane, uMnuz Oupa Segalwe, uthe: “Akukho okungalungile ngendlela okwenziwa ngayo uphenyo.” Uthe ukukhombisa lokhu uMkhwebane uzoqoqa bonke ubufakazi abuthole kuphenywa. “Uzohlanganisa umbiko elandela imithetho yenkantolo nokuyinto azoyenza ungakashayi u-Agasti 15,” kusho uSegalwe. URamaphosa ufuna iNkantolo eNkulu ibeke esithe umbiko odalula izigidi zeminikelo eyatholwa yi-ANC ngaphansi kobuholi bakhe ngo-2017. 