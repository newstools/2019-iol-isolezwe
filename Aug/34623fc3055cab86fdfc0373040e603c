NgoLwesithathu uMdluli ubevele eNkantolo yaseGauteng, iJaji uRatha Mokgoatlheng lilihlehlisele uSepthemba 19 no-20 nonyaka icala lakhe ukuze likhiphe isigwebo. NgoLwesibili uMdluli ulahlwe amacala amane okusabisa, amathathu okushaya namanye amabili okuthumba enzeka ngo-1999. Inkosikazi kaMdluli, uNksz Tshidi Buthelezi, kuvele ukuthi yaqoma owesilisa owayemncane ngokweminyaka, uMnuz Oupa Ramogibe. Laba babaleka bayoshada ngasese ngo-1998. URamogibe wabulawa ngo-1999 ngesikhathi ebanjwa inkunzi. Kwenzeka lokhu nje wayekade eyokhombisa amaphoyisa lapho ayethunjwe khona waphinde washaywa. Kwenzeka lawa macala nje uMdluli wayesephethe esiteshini saseVosloorus. Omunye obesolwa noMdluli, ongumseshi uMthembeni Mdluli, naye utholwe enecala lokuthumba. Ngokomqulu osenkantolo, uNksz Buthelezi, wayelotsholwe uMdluli, benengane naye, emthengele nomuzi wafaka nempahla endlini. UNksz Buthelezi kuthiwa wabe eseqoma umufi, owagcina engumyeni wakhe. Laba kuthiwa babehlushwa nguMdluli engafuni bathandane. Kuthiwa uMdluli wasabisa amalungu omndeni kaRamogibe, efuna bahlukane. Kuthiwa waphinde wathumba uRamogile, owayecashe nonkosikazi wakhe. IJaji uMokgoatlheng lilichithile icala lokuphazamisa ukusebenza komthetho lathi uMbuso uhlulekile ukuveza ubufakazi obungenza limlahle ngaleli cala.