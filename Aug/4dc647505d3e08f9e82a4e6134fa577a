Kulo mhlangano odonse cishe usuku lonke ophume lingakashayi ihora lesikhombisa ebusuku, kuvunyelwene ngokuthi udaba lweMeya aludluliselwe emhlanganweni oyisipesheli wesigungu okulindeleke ukuthi ube ngasekupheleni kwale nyanga. Ngokwemithombo yeSolezwe ebisemhlanganweni, isinqumo ngekusasa likaNkk Gumede asizange sithathwe njengoba bekulindelekile kodwa kwavunyelwana ngokuthi udaba aluphinde ludingidwe emhlanganweni wesigungu sesifundazwe oyisiphesheli. Umthombo uthe kusinda amakhanda ngoba udaba lubucayi. “Inkinga inhlangano isiqalile yathatha izinyathelo ngokunika iMeya ikhefu manje akuselula ukuthi ivele iluyeke phakathi ingafinyelelanga esiphethweni. Nakho futhi ukujaha isinqumo kuyinkinga ngoba kuzobe kungaziwa ukuthi sincikiswe kuphi futhi kulandelwe ziphi izinhlelo,” kusho umthombo. Uthe esinye isizathu esenza ukuthi kube nzima kakhulu ukuthi uNkk Gumede kulindeleke ukuthi abuyele enkantolo ngoLwesine akwaziwa ukuthi kuzohamba kanjani khona. Iningi labaholi abebesemhlanganweni baveze ukuthi bakhandlekile bebengafuni ukukhuluma. Khona izolo kuvele ukuthi i-ANC izobiza isithangami nabezindaba namhlanje lapho izomemezela khona izinto evumelane ngazo emhlanganweni. Okunye okuvele izolo wukuthi inhlangano iqoke ngokusemthethweni uMnuz Ricardo Mthembu oyilungu lesiShayamthetho oke waba iMeya yaKwaDukuza njengomkhulumeli wayo omusha ongena endaweni kaNkk Nomagugu Simelane-Zulu osenguNgqongqoshe wezeMpilo esifundazweni.