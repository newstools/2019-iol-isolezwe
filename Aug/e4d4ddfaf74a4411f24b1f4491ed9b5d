Leli phoyisa (30) okuthiwa libanjwe wozakwabo abalunywe indlebe ngabantu abangahambisani nobugebengu, ababike ukuthi ngoMsombuluko lathatha imoto yomshayeli owayeshayisile enkabeni yeTheku. Kuthiwa lathi ngeke limvulele icala kodwa lizothatha imoto yakhe lo mshayeli bese yena elikhokhela uR7 000 owukheshi ukuze limbuyisele yona. Amaphoyisa atholile ngalolu daba abe esehamba eyobopha leli phoyisa ebelilindele imali. Alifice linamaselula amabili nemali ebelikade lisanda kuyamukela. Liboshwe ngozakwabo baseDurban Central. Lizovela namhlanje eNkantolo yeMantshi yaseThekwini. Kuvele ukuthi leli phoyisa belisebenza esiteshini samaphoyisa esiseDurban North. Esitatimendeni esithunyelwe kwabezindaba yihhovisi likaKhomishana wamaPhoyisa KwaZulu-Natal, kunconywe umphakathi ngokubika izigameko zenkohlakalo ukuze kujeziswe izephulamthetho. Kuxwayiswe amaphoyisa akhohlakele ukuthi umbutho wamaphoyisa awuyona indawo yokucashisa abantu abathanda ukugwazisa. 