UVincent Mziwenkosi Cele (33), ugwetshwe eNkantolo eNkulu yaseMgungundlovu, kwathi uKhaya Cosmos Msabala (35) wagwetshwe eNkantolo yesifunda ePort Shepstone ngoMsombuluko ngamacala okubulala. UMsabala wabulala uyise uMnuz Phika David Hlophe (60), eBoboyi, ePort Shepstone, ngonyaka odlule. UMsabala ugwetshwe udilikajele ngecala lokubulala neminyaka emihlanu ngecala lokuzama ukubulala. UMsabala kuthiwa waxabana noyise ngoJanuwari 1, ngonyaka odlule, wabe esemgwaza amanxeba amaningi. Unina kambulali wabe esengenelela ezama ukulamula, umbulali wabe esemgwaza. Waphuthunyiswa esibhedlela. Kwavulwa icala lokubulala nelokuzama ukubulala esiteshini sasePort Shepstone. Ngosuku olulandelayo umbulali waboshwa wabe esebhekana namacala. UCele ugwetshwe udilikajele ngecala lokubulala, iminyaka eyisishiyagalombili ngecala lokugqekeza, neminye engu-12 ngecala lokubamba inkunzi. UCele wahlasela umnikazi wepulazi uMnuz Luan Preston, epulazini lakhe iDavidâ€™s Farm e-Oslo Beach. Isigameko senzeka ngoJuni 15, 2019, lapho kwathathwa khona amaselula, amathelevishini nobucwebe. Umbulali waboshwa emuva kwenyanga, ngemuva kophenyo olunzulu lwabaphenyi basePort Shepstone. UMkhuzi wamaphoyisa KwaZulu-Natal, uLieutenant General Khombinkosi Jula, uncome abaphenyi ngomsebenzi omuhle bebopha ababulali kusaphele isikhathi esincane kwenzeke amacala.