UMNDENI wowesilisa obulawe kade ehamba emgwaqweni nomngani wakhe KwaMashu eThekwini ufuna ubulungiswa. UMnuz Musawenkosi Masango (30) noMnuz Sizwe Khumalo (30), bebezihambela emgwaqweni uNdlondlo, kwa-G ngasesiteshini KwaMashu ngesikhathi abasolwa bevulela ngenhlamvu bebadubula ngoMsombuluko ebusuku. Oyedwa ushonele endaweni yesigameko, omunye waphuthunyiswa emtholampilo wakule ndawo, wafike washonela khona. Imbangela yokuhlaselwa kwalaba ayaziwa. Isolezwe lithole ukuthi laba ababulewe bekungabangani, bejwayele ukuhlangana ntambama. Udadewabo kaMasango, uNksz Sibongile Masango, uthe uyasola ukuthi ukubulawa kwabo bekuhleliwe ngoba ababulali abazange bathathe lutho, kuthiwa badubule maqede baphela emehlweni. “Besingekho ngesikhathi behlaselwa, sizwe kuthiwa bebehamba emgwaqweni kwabe sekuqhamuka imoto, ophakathi kwayo wabadubula. Yize ngingayazi imbangela yokubulawa kwabo kodwa siyasola ukuthi into ebihlosiwe, kungenzeka ukuthi kukhona obenegqubu nabo. Sifuna kutholakale ukuthi ubani lona obabulele ukuze ezosichazela ukuthi bekwenzenjani,” kusho uNksz Masango. Lesi sigameko senzeke sekushaye ihora lesishiyagalombili ebusuku, nokwenze abasolwa bangabonakali ngoba bese kumnyama. Okhulumela amaphoyisa KwaZulu-Natal uCaptain Nqobile Gwala, uthe basathungatha abasolwa ngalesi sigameko. “Amaphoyisa aKwaMashu aphenya amacala amabili okubulala kulandela isigameko lapho kuhlaselwe abesilisa ababili abaneminyaka engu-30. Laba badutshulwe abantu abangaziwa. Batholwe benamanxeba amaningi emzimbeni. Oyedwa ushonele endaweni yesigameko omunye waphuthunyiswa emtholampilo lapho efike washonela khona. Imbangela yokubulawa kwabo ayaziwa, uphenyo lusaqhubeka. Kusathungathwa abasolwa,” kusho uCapt Gwala. Amaphoyisa acela ongaba nolwazi ngokuhlaselwa kwalaba ukuba alethe ulwazi esiteshini samaphoyisa aseduze. Imizamo yokuthola omunye umndeni wobulewe, ayizange iphumelele njengoba ucingo belukhala lungabanjwa.