KULIMALE abafundi abawu-72 ngesikhathi ibhasi lesikole abebehamba ngalo liginqika emgaqweni uCentacow eduze kwase Underberg ngoLwesibili.  Okhulumela abezimo eziphuthumayo uMnuz Russel Meiring uthe, ngesikhathi befika abezimo eziphuthumayo endaweni yesigameko bathole abafundi abawu-70 belimele kanti abanye ababili bebesesimweni esibucayi.  "Bathole ukwelashwa endaweni yesigameko kanti labo abebelimele kakhulu kusetshenziswe usizo lokuqala lwe-advanced life support ngaphambi kokuphuthunyiswa esibhedlela," kusho uMeiring.  "Abebelimele kakhulu bathathwe yindiza enophephela emhlane baphuthunyiswa esibhedlela, abanye bathathwa ama-abhulensi ahlukene, beyiswa ezibhedlela eziseduzane." Abafundi bayiswe esibhedlela iSt Apollinaris esikude buduze nendawo yesigameko. Akakukaziwa okudale ingozi. Abomthetho bebesendaweni yesigameko benza uphenyo.  Khonamanjalo, kushone abantu abayisithupha emgwaqweni uR61 phakathi kwaseBeaufort West nase-Aberdeen, e-Eastern Cape, ngesikhathi kugingqika ibhasi. Okhulumela uMnyango wezokuThutha e-Eastern Cape, uMnuz Unathi Bhinqose, uthe ingozi yenzeke ebusuku ngeSonto ngesikhathi ibhasi ebelithwele abagibeli abangu-42 ligingqika. Ibhasi belisuka eWestern Cape liya e-Eastern Cape. UBhinqose uthe abesifazane abathathu, abesilisa ababili nomfana bashone endaweni yesigameko kwathi abane balimala kanzima. Abalimele baphuthunyiswe esibhedlela iMidlands eGraaff-Reinet nasesibhedlela i-Aberdeen. UNgqongqoshe wezokuthutha e-Eastern Cape, uNksz Weziwe Tikana, udlulisele amazwi enduduzo emindenini yabashonile wafisela abalimele ukululama okusheshayo. Kusaphenywa ngembangela yengozi. 