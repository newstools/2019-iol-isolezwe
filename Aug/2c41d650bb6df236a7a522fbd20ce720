NgoMsombuluko omakhelwane bebengena bededelana emizini emithathu engomakhelwane lapho kuzalwa khona uSibonelo Bhunu Khanyile (15), oshone nentombi yakhe ebizithwele uNondumiso Gumede (14) nomngani wabo abebemvakashele uZotha Mkhize (13). Akwaziwa ukuthi laba abathathu ngabe bashiswe ngubani kodwa kusolwa ukuthi umjondolo kathayela abebehleli kuwo uthelwe ngophethroli wakhiywa ngaphandle. Abebengaphakathi abakwazanga ukuphuma baze bafela phakathi. Abangani babashonile oSakhesande Mdunge (20), uLusanda Nene (16) noNkululeko Shezi (13) abebehleli komunye umjondolo kaSakhesande basinde ngokulambisa kushiswa umjondolo abebehleli kuwo ngesikhathi esifanayo nokushiswe ngaso okushone kuwo abangani babo. Abangani kuthiwa bebengasafundi, uNondumiso kuphela obefunda ugrade 8 eDloko High. UNksz Pamella Mbambo isihlobo zikaZotha ongumnikazi womjondolo okushonele kuwo laba abathathu, uthe akuzona izintambo zikagesi ezidale umlilo. Uthi ngokwazi kwakhe izingane bezisahleli zisazohamba ziphelezelane futhi yinto ebezijwayele ukuyenza. “Iphunga likaphethroli belivimbanisile egcekeni futhi kuyacaca ukuthi umenzi ubefuna bona abashonile ngoba endlini enkulu akazange awuthele uphethroli. Sisola nokuthi uphethroli ufakwe ngochatho ngaphakathi,” kusho yena. Unina kaSibonelo uNkk Busisiwe Khanyile, uthe kuphithene ikhanda akazi ukuthi akholwe kuphi mayelana nokuthi indodana yakhe ibulewe ngubani. “Ngaphambi kokuba abulawe kufike abafana abangitshele ukuthi mangimkhuze ayeke ukulamula ngoba uzothelwa ngamachaphazelo. Ngithe uma ngimbuza, wathi ubelamula kodwa ngeke avume ukushaywa ngomunye umfana. Ubelimele esandleni ethi ubebamba ummese evika. Ngimxwayise ngokuthi makangayi ndawo kodwa wabizwa wumngani othe ufunwa yintombi yakhe. Ngimlindile ngithi uzobuya kodwa lutho. Ngingqongqozelwe ngabantu entathakusa bethi izingane zishe nomjondolo kubo kamngani,” kusho unina kaSibonelo. Uthi kunabamtshele ukuthi kunowesilisa osekhulile obebuza ukuthi indodana yakhe nabangani bayo bahlala kuphi. “Indoda ebibafuna kuthiwa beyikhala ngokuthi kade bevimbe umgwaqo ochezukela kwayo ngakho ifuna ukubaqondisa. Konke lokhu sekungishiye ngididekile ngokufa kwengane yami. YiNkosi eyaziyo ukuthi babulawe wubani nokuthi bebenzeni,” esho echiphiza. Uninakhulu kaNondumiso, uNkk Agasta Mdlalose uthe ubengazi nokuthi umzukulu wakhe akekho ekhaya, ubecabanga ukuthi ulele emjondolo ongaphandle. “Bengingazi nokuthi ukhulelwe, bengazi ukuthi uyintombi nto. Uma ephuma la ekhaya bengazi ukuthi usuke eya kubangani bakhe asina nabo. Ngizwe khona namhlanje ukuthi ubekhulelwe. Ngishaqekile angazi ukuthi ngithini,” kusho yena. UCol Thembeka Mbele okhulumela amaphoyisa KwaZulu-Natal, uthe kuyaphenywa kulandela ukushona kwezingane ezintathu ezishe emjondolo kwa-F eMlaza. “Imbangela yokusha komjondolo ayikaziwa, amaphoyisa asaphenya,” kusho yena. 