UMFUNDISI wodumo waseThekwini kuthiwa ufunwa uthuli ngoba kuthiwa walala ehhotela iLaVita, wazama ukubaleka engakhokhile kwabanjwa imoto yakhe ukuze akhokhe isikweletu bese eyanikwa. Kumanje isilele uthuli kwaphantsha namathayi imoto kamfundisi Andile kaMajola okuthiwa usehluleke wancama ukukhokha isikweletu sehhotela. Imoto kuthiwa selokhu yahlala kuleli hhotela elingasolwandle eThekwini kusuka ngo-Ephreli 2017. Isolezwe ngeSonto elizifikele mathupha kuleli hhotela lifice imoto kaMfu kaMajola egqame ngezithombe zakhe zeCD ethi UJehova Ungibiyele Chapter 6, ilele uthuli futhi isiphantshe namasondo okukhomba ukuthi kade yahlala kulona. Umthombo ongashayi eceleni uveze ukuthi imoto selokhu yabanjwa ngo-2017 ngemuva kokuba uMfu kaMajola ehlulwe ukukhokha imali ayikweleta ihhotela. “Isiningi imali ekweletwa wukaMajola la ehhotela ngoba nemoto ibhala imali ngosuku njengoba ihleli khona engayilandi.” Umthombo uvele wahleka uma uzwa kubuzwa ukaMajola, wabuza ukuthi ukhona yini oke wambona njengoba ihhotela limfuna phansi phezulu. Ngaphandle kwemali ayikweletayo yokubhukha ehhotela, imoto isinesikweletu esilinganiselwa kuR40 000 ngokupaka ehhotela uma ubala oR50 ababhalwa ngosuku kusuka ngo-2017. Ethintwa uMfu kaMajola uqale wahleka kodwa wagcina esevumile ukuthi uyayazi imoto ukuthi isehhotela kodwa akuseyona eyakhe. “Imoto ngayidayisela uBheko esengisikhohliwe isibongo sakhe. Uyena owaba nohlelo nehhotela lokuthi liyigcine kulona ngoba mina bengingenayo indawo yokuyigcina ekhaya. Uyazi futhi naye uBheko ukuthi kunemali eyibhalayo njengoba ihleli khona kodwa zikhona izinhlelo anazo nehhotela ukuthi limgcinele yona. Kwakumele ayithathe ngemuva kokuba ngimdayisele wasuke waxinwa wukugula.” Uthe yena ayikho imali ayikweleta ihhotela futhi wayengeke asebenzise ihhotela engakhokhile. “Angikholwa ukuthi babengavuma ukuthi ngisebenzise ihhotela ngingakhokhile. Nokuthi imoto ibhala imali ngokuhlala khona angiboni kuyinto efanele ngoba ihhotela aliyona indawo yokugcina izimoto.” UBheko uzanyiwe kodwa wangatholakala ocingweni. Omunye umthombo uthe ukhona umuntu ofike ehhotela ethi udayiselwe imoto ukaMajola kodwa waxakwa yimali okumele ayikhokhe ukuyidedela, wahamba wangabuya. Kuthintwa abaseLaVita bathe bacela ukungaphawuli kulolu daba ngoba luphakathi kwabo noKaMajola. UMnuz Sipho Tenza ongomunye wabaphathi uthe uxoxile nemenenja uMnuz Ian Moyo ngalo kodwa bavumelana ngokuthi akube uyena ukaMajola ochaza konke kwabezindaba bona abafuni ukuphawula lutho.