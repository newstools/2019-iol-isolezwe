Leli qembu liqale lolu hlelo njengoba lilungiselela ukhetho lohulumeni bezindawo lwango-2021. Ngeledlule iNFP idle umhlanganiso inqoba ukhetho lokuchibiyela e-ward 7, eMvoti ngemuva kokugadla ngosomabhizinisi uMnuz Philani Mavundla. UMavundla akasiye owase-ward 7 ngowaseMatimatolo kodwa ulimele iqembu ngemuva kokuphakanyiswa ngabantu base-ward 7 abathe bafuna ukuholwa nguyena. Esithangamini nabezindaba eThekwini ngempelasonto, uMavundla uthe lolu hlelo luzolisebenzela iqembu ngoba umphakathi uzozikhethela abantu ofuna bawuhole. “Uma kuwukuthi lowo muntu ofunwa ngumphakathi akasilo ilungu le-NFP sizohamba sixoxe naye kube khona uhlelo esilwenzayo, mhlampe sithi akasijoyine ukuze abe yikhansela lethu,” kusho uMavundla. Uthe isikhathi esiningi umphakathi awuthandi ukufunzwa ngabaholi. “Kwamanye amaqembu bayazikhethela ukuthi ngubani ozowamela kube nomsindo njengoba kokunye umphakathi usuke ungamfuni lowo muntu ofunwa yiqembu kugcine sekuba khona namakhansela azimele, isikhathi esiningi okusuke kungumuntu ofunwa ngumpakathi,” kusho uMavundla. Uthe njengoba benqobe i-ward eMvoti inhloso yabo wukuthatha umasipala wonke bese bethatha nesifunda Umzinyathi. “Sizimisele futhi nangokwenza kahle kakhulu esifundazweni okhethweni luka-2021,” kusho uMavundla. Uveze nokuthi baxoxa namakhansela e-ANC anganeme aseThekwini naseMoses Mabhida ngemuva kokuxoshwa yinhlangano yawo. “Ipolitiki iya ngokuthi uhamba nobani ngasiphi isikhathi, lawa makhansela akhishiwe ayazi ukuthi mancane amathuba okuthi abuye ngo-2021, yingakho siwanxenxa ukuthi aweze kithina sizosebenzisana nawo,” kusho uMavundla. USihlalo we-NFP KwaZulu-Natal uMnuz Vikizitha Mlotshwa, uthe ukunqoba kwabo ukhetho e-ward 7, eMvoti wumphumela womkhankaso wabo abawubiza ngeWoza Nawe. Uthe lo mkhankaso bawusungule ngoJuni kulo nyaka ngenhloso yokuvuselela iqembu nokunxenxa umphakathi ukuba ujoyine iqembu.