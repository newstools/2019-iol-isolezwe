UMHLAZIYI wezepolitiki uthi i-Economic Freedom Fighters ingaba sengcupheni yokushabalala uma uMnuz Julius Malema ekhishwa kwesikamengameli weqembu. NgoDisemba nonyaka i-EFF izoba nengqungquthela yokukhetha ubuholi obusha. Ngokomhlaziyi wezepolitiki uMnuz Xolani Dube, weXubera Institute, uMalema akahlukile nesisekelo saleli qembu. Engxoxweni nePower FM ngoMsombuluko uSihlalo we-EFF uveze ukuthi engathuka uma uMalema engase aphinde aphakamise igama lakhe kwesobuholi uma ezonqoba kwingqungquthela kaDisemba. “Uma ezobuyiselwa esikhundleni ngoDisemba, ngingathuka uma ezophinde angenele elinye ihlandla futhi. Umsebenzi onzima futhi siyakholelwa kwingqubekela phambili ebuholini. Ngenze isibonelo nje, ngisho nami ngeke ngifune ukuhlala esikhundleni esisodwa amahlandla amabili noma amathathu. Ngoba kunganqinda ukukhula kwenhlangano. Sidinga amaqhinga amasha nokucabanga okusha. Sonke singadlala izindima ezihlukahlukene,” usho kanje. Ebuzwa ngenkulumo kaMpofu uDube uthe amalungu e-EFF akwazi kahle ukubaluleka kukaMalema. Uthe ukususwa kukaMalema esikhundleni kungabeka i-EFF, eneminyaka eyisithupha, engcupheni yokuwa, okungaphazamisa amalungu athembele kuye ngemisebenzi. Ufanise ukubaluleka kukaMalema nokomholi we-Inkatha Freedom Party (IFP) iNkosi Mangosuthu Buthelezi noMnuz Bantu Holomisa we-United Democratic Movement (UDM). “Ayikho indlela i-EFF engaphila ngayo ngaphandle kukaMalema. Ayikho. Laba bantu abakwazi ukuvukela ubuholi njengamanje. Into okumele siyiqonde ukuthi izinhlangano azihlukile namafemu aqasha abantu, abantu baya kuzo beyofuna umsebenzi. Ngeshwa asazi bakhiqizani kodwa amaqembu ezombusazwe akha amathuba omsebenzi. Ngakho uma uzothinta uMalema, uthinta isisekelo seqembu uqobo,” usho kanje. UMpofu uphawula kanjena nje ngoMgqibelo eMpumalanga uMalema kade exwayisa abaholi ukuthi bangazami ukuthenga  amavoti ezikhundla ngemali. 