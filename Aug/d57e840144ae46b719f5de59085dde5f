Izolo ithimba labameli baka-Adv Jiba licele kule khomishini ukunikwa ithuba lokuthi liphonse u-Agrizzi owayeyisikhulu seBosasa imibuzo mayelana nezinsolo azenza ngo-Adv Jiba ngesikhathi ethula ubufakazi bakhe ekuqaleni kwalo nyaka kule khomishini. U-Adv Zola Majavu omele u-Adv Jiba uveze ukuthi u-Adv Jiba ufuna ukunikwa ithuba lokubuyisa isithunzi sakhe ngokuthola ithuba lokuthi amphonse imibuzo y-Agrizzi. Lokhu kulandela ubufakazi obathulwa ngu-Agrizzi obaveza ukuthi u-Adv Jiba, uMnuz Lawrence Mrwebi noMnuz Jackie Lephinka babethola intshontsho ngesikhathi bengamele uphenyo ngeBosasa nomnyango wezamaJele. U-Agrizzi waveza ukuthi phakathi kuka-2009 no-2010 kwavunyelwana ngokuthi u-Adv Jiba nowayengukhomishana wamajele, uMnuz Linda Mti ababebizwa ngo- “snake” babezokhokhelwa uR100 000, kuthi uMrwebi owayebizwa ngo-“snail” akhokhelwe uR10 000, uLephinka owayaziwa ngo- “J” akhokhelwe uR20 000. Waveza nokuthi uMti wayehlala exhumana nalaba bobathathu futhi wayethe udaba lwabo kufanele lulungiswe. Kwavela nokuthi uMti wathola amadokodo athile ayevela ku-Adv Jiba noLephinka ayethinta uphenyo lwezokushushisa ayewadlulisela kumphathi weBosasa uMnuz Gavin Watson. Ngokusho kuka-Agrizzi, uMti nguye owayelungisa uhlelo lokukhokhelwa kwethimba lophiko lwezokushushisa bese yena ethola uR65 000 ngenyanga. Izinsolo ezazibekwe ngu-Agrizzi yizona ezingumongo wesicelo esifakwe nguMajavu. Uthe yize u-Agrizzi aveza ukuthi okuningi ayekusho kwakuyinzwabethi kubalulekile ukuthi u-Adv Jiba athole ithuba lokumphonsa imibuzo u-Agrizzi. USihlalo wekhomishini uJaji Raymond Zondo uthe kungangcono afake isicelo sokuphonsa uMti imibuzo njengoba ethe nguye osolwa ngokufaka imali. UMti ubengakaze avele phambi kwale khomishini. UZondo uphinde waveza ukuthi angasinqaba isicelo sika-Adv Jiba ngenxa yalokhu. UMajavu noZondo bavumelene ngokuthi singachithwa isicelo sakhe kodwa sihlehliselwe esinye isikhathi.