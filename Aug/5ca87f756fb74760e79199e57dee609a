UMNDENI womhlaziyi webhola osedlulile emhlabeni UMnuz David Kekana (47) usukuqinisekisile ukuthi udlule emhlabeni ngenxa yesifo sikashukela esimlalise esibhedlela amasonto amabili edlule. Izindaba zokudlula kwakhe zisabalale ngoMsombuluko ekuseni kuleli.Â Umndeni ukhiphe isistatimende esiveze ukuthi uKekana, oshiye izingane ezimbili, ubelaliswe esibhedlela iMilpark eGoli kusukela ngo-Agasti 13 kanti ushone ngeSonto. Okhulumela umndeni uMnuz Andile Mncube uthe lesi bekuyisikhathi esinzima kakhulu emndenini wakwaKekana. "Sifisa ukubonga ithimba lezempilo ebelimnakekela ngesikhathi esesibhedlela nangokumeseka kwabo. UKekana ushiye emhlabeni unina, udadewabo, uyise kanye namadodakazi amabili," kusho yena. Ngaphambi kokuthi uKekana abe ngungoti kwezebhola likanobhutshuzwayo, wayenguthisha weZibalo neSingisi esikoleni samabanga aphansi iJS Mpanza esiseDiepsloot, eGoli. Waqala umsebenzi wakhe wobuntatheli ephephandabeni iSunday Times ngonyaka ka-1999 nePrimedia kanye neM-Net njengentatheli yebhola. Waqala ukuduma kakhulu ngesikhathi esengene kwaSABC njengomhlaziyi webhola ngo-2001. Ngokusho kukaNcube, uKekana ubengumhlaziyi obenohlonze kakhulu kwezemidlalo zaseNingizimu Afika, ikakhulukazi ebholeni likanobhutshuzwayo. UKekana uphinde wadlala indima enkulu ekuphathweni kwezemidlalo njengokuba nguMqondisi Jikelele weqembu iBaroka Football Club. Ngasekuqaleni konyaka, uNdunankulu waseGauteng uMnuz David makhura waqoka uKekana njengelunga elibalulekile leGauteng Premier Social Cohesion Games okuwuhlelo oluhlose ukwakha ubudlelwano emiphakathini eyahlukene esifundazweni saseGauteng. INhloko yoMnyango weZemidlalo, eZamaciko neZamasiko eGauteng uMnuz Ivor Hoff, waphinda wanika uKekana nabanye umsebenzi wokwenza inqubomgomo yokwelekelela izihlabani zebhola esezathatha uhlalaphansi esifundazweni. "Siphatheke kabuhlungu kakhullu ngokudlula kwakhe emhlabeni kepha sibungaza igalelo alidlalile ekwakhiweni kobumbano kwezemidlalo esifundazweni," kusho uHoff. Namazwi enduduzo alokhu engene njalo enkundleni uTwitter, abalandeli bakhe bezwakalisa ukudabuka ngokudlula kwakhe emhlabeni.