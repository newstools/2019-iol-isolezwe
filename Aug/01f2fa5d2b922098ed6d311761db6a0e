‘’Besiyobheka ukuthi abanezimvume bayahambisana yini nemibandela ababekelwe yona uma bedayisa utshwala. Kuvela kakhulu ukuthi ukuphuzwa kotshwala ngokweqile kunomthelela ebugebengwini kulesi sifundazwe. Sizivalile izindawo ezephula umthetho sabopha nabanikazi bazo,’’ kusho uCol Mbele. Uthe amaphoyisa ashaqe utshwala kodwa kuwo lowo mnyama kubanjwe nogalakajana abebefunelwa amanye amacala. Bazobe sebeya ezinkantolo sebeshushiswa ngokwehlukana kwamacala ababoshelwe wona ‘’Bakhona nababoshelwe ukubulala, ukubamba inkunzi, ukushaya nokuzama ukubulala. Abanye batholwe nezibhamu ezingekho emthethweni nezidakamizwa bavalelwa. Siphume kakhulu ngempelasonto ngoba ubugebengu obuningi kwenzeka ngazo lezo zikhathi,’’ kuchaza uMbele. Uthe usazoqhubeka umshikashika wokugasela kwamaphoyisa ezindaweni ezehlukene ngoba azimisele ngokulwa nobugebengu ukuze abantu bahlale bekhululekile esifundazweni.