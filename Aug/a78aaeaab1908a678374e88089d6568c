UNkk Msane (50), osabiza isibongo salapho ayeshade khona, uthi isoka lakhe (54) laphelelwa wumsebenzi eGoli, labuya lanuka yena. “Wafike wangixosha emzini wakhe engawufica umahliphihliphi kodwa ngawakha kabusha, wathi yimina omthakathile. Wathi ngantshontsha ukhamba lwasemsamu, umlotha, isicephu ahlala kuso uma eshisa impepho nezikhindi zakhe zangaphansi. “Ngaxakeka ukuthi ngangingamthakatha kanjani umuntu esengithandane naye iminyaka ewu-11 futhi engamfica engelutho, ngamenza utho emphakathini. “Inhliziyo yami ibuhlungu ngempela ngoba ungihlambalaze emphakathini. Sengaziwa njengomthakathi,” kusho uNkk Msane obezifikele mathupha emahhovisi eSolezwe. Uthe umsolwa ubuye wathatha izimpahla zakhe, wazichela ngomuthi. Ethintwa umsolwa akavumanga futhi akaphikanga ukuthi uyazi ngalolu daba kodwa uthe izintatheli azize kwakhe zizoshutha izithombe. “Okwamanje ngisematasatasa kabi,” kusho umsolwa. Okhulumela amaphoyisa aKwaZulu-Natal uLieutenant Colonel Thulani Zwane, uthe icala elivulwe nguNkk Msane ngelokweba. Eziphendulela uNkk Msane uthe akusilo iqiniso lelo. “Icala lokuthukwa ngokuthakatha ngilivule ePhoenix kodwa balidlulisela eStanger. Likhona vele elokuntshontsha ngalivulela lobaba eStanger kodwa akukenziwa lutho.” Induna yaseSakhamkhanya, uMnuz Khuzwayo (onqabile negama lakhe), ikuqinisekisile ukuthi uNkk Msane umbikelile ngalolu daba. “Bengilindele ukuba afike lapha ngoLwesithathu ukuze ngimyise emkhandlwini ukuze ludingidwe enkosini yendawo,” kusho uKhuzwayo. UNkk Msane uthe useyasaba ukubuyela kule ndawo ngenxa yokuthi akaphephile. Echaza ngembangela yengxabano yabo, uNkk Msane uthe kwaqala ngokuthi isoka lakhe lifike nenye intombazane ebeselijola nayo ngoDisemba 28, nyakenye. “Wafika nale ntombazane, Wazokipita nayo khona emzini wethu. “Ngathi ngiyambuza ukuthi ukwenzelani lokhu. Wafika nalo ngigula kabi, ngilele embhedeni, ngingakwazi nokuvuka ngiyochama. “Wangishaya ngaze ngavuka ngabo 4 ekuseni sengiphalaza igazi.” Uthe kusukela lapho inhlalo kuye ayibange isaba yinhle emzini njengoba umsolwa wayesehlala ngokumhlukumeza futhi wabuye washisa nezimpahla zakhe. “Wabuye wagqekeza kule ndlu engase ngihlala ngedwa kuyo nendodana yakhe engayifica emzini. “Ngayifica incane kabi, ishonelwe wunina, ngayikhulisa njengoba seyindala manje. Namanje ihlala nami, ngehla ngenyuka nayo ngoba ayinacala, yazi mina njengonina.” Uthe usemvulele uxhaxha lwamacala okubalwa kuwo nelokumhlukumeza nelokugqekeza kodwa ubengakaboshwa.