U-Advocate Dali Mpofu, obemele uMvikeli woMphakathi, uthe u-Advocate Mkhwebane waphakamisa ukuthi uRamaphosa athathele uGordhan izinyathelo ngokuvumela owayeyiphini likaKhomishana weSARS, uMnuz Ivan Pillay, ukuthi athathe umhlalaphansi kungakashayi isikhathi kodwa kwangenzeka. NgoMeyi nonyaka u-Adv Mkhwebane wakhipha umbiko wokuthi kwakungamele uGordhan agunyaze umhlalaphansi kaPillay ngo-2010. Ngalesi sikhathi uGordhan wayenguNgqongqoshe wezeZimali. Ummeli kaRamaphosa, u-Advocate Hamilton Maenetje SC, uthe uMengameli ulandele imithetho ngezincomo zika-Adv Mkhwebane. Uthe ukulinda uGordhan ukuba adlulise lolu daba enkantolo yena engakamthatheli izinyathelo, yikhona okusemthethweni. Ummeli kaGordhan, u-Advocate Michelle Le Roux, naye usho okufanayo ukuthi kuncane kabi umengameli abengakwenza ukuthathela uGordhan izinyathelo njengoba ungqongqoshe ubesaludlulisele enkantolo lolu daba. UMpofu uthe kumele isizwe silinde ngenxa kaGordhan. “Isizwe sonke kumele ngempela silinde iminyaka emine noma emihlanu, kuze kube uGordhan noRamaphosa baphume ezikhundleni zabo engakaze athathelwe izinyathelo ezifanele uGordhan. UGordhan uyena olawula ihhovisi likaMengameli, uyena omtshelayo ukuthi yenza lokhu,” kusho uMpofu.