ABALANDELI beMeya yeTheku emisiwe uNkk Zandile Gumede bathi sebekulungele ukuyise i-ANC enkantolo uma ikhetha ukumkhomba indlela ngoMsombuluko. Abalandeli baNkk Gumede baveze lokhu kule mpelasonto njengoba isigungu esiphezulu se-ANC esifundazweni besihlangene lapho bekulindeleke ukuthi kudingidwe udaba lokumiswa kwemeya. Emhlanganweni ngeSonto bekulindeleke ukuthi isigungu sithole umbiko ovela kuMnuz Nhlanhla Ngidi weSouth African Local Government Association nakwiPhini likaNgqongqoshe wezoBulungiswa uMnuz John Jeffery mayelana namacala enkohlakalo abhekene nawo. NgeSonto abalandeli bakaNkk Gumede bathe inhlangano ngeke ikwazi ukumxosha futhi uma ike yanqamula inkontileka yakhe, bazofaka udaba eNkantolo eNkulu eThekwini. Muva nje, kube nemibiko yokuthi uNkk Gumede ubesebazisile ubuholi benhlangano ukuthi ithimba lakhe labameli likulungele ukufaka lolu daba enkantolo uma ekhonjwa indlela. “Usanda kwazisa ikomidi elibhekelela ukusebenza kwenhlangano ukuthi usekulungele ukudlulisela lolu daba enkantolo, futhi kubukeka engathi sekuzokwenzeka lokho,” kusho ilungu lenhlangano eliqavile elicele ukungadalulwa. Umholi wabalandeli baNkk Gumede, uMnuz Mzomuhle Dube uthe sekunesikhathi befuna ukufaka udaba lokumiswa kukaGumede enkantolo kodwa behlela ngezansi ngesikhathi uNkk Gumede ebazisa ukuthi uzolinda isinqumo sesigungu esiphezulu ngaye. Uthe ukususwa kukaNkk Gumede kwesobuMeya kuzoqinisa isikhalo sabo enkantolo. “Besivele sihlela ukuyisa udaba enkantolo uma benquma ukumxosha. Sizokwenza lokho njenga magatsha azama ukuhlenga ubuholi esabukhetha. Inhlangano iyazi ukuthi ukumxosha akukho emthethweni,” kusho uDube. I-ANC ibingakavezi ukuthi izosithatha nini isinqumo ngoNkk Gumede. 