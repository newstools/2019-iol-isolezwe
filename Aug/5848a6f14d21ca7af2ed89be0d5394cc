NGEKE isakhokhwa imali yesikole ewuR450 nginyaka esikoleni osekuphele iminyaka ewu-17 sithola u-100% emiphumeleni yaso ku-matric iMenzi High, eseMlaza. UNgqongqoshe wezeMfundo KwaZulu-Natal, uMnuz Kwazi Mshengu wenze lesi simemezelo izolo ngesikhathi esho ngokusemthethweni ukuthi sekusele izinsuku eziwu-50 ukuthi abafundi baka-matric babhale izivivinyo zabo zokuphela konyaka. UMshengu ucele abafundi ukuthi bagxile ezincwadini zabo. “Sesibala izinsuku ngaphambi kokuthi abafundi baka-matric abawu-180 000 babhale izivivinyo zokuphela konyaka. Siyacela abazali bayeke ukubathuma nokubaphazamisa. Mabadedelwe bayofunda ngoba bafunda ngisho nangempelasonto. Siyawucela umphakathi ukuthi ubeseke abafundi, ubavikele uma beyofunda ngisho sebephuma sekuhwalele.” UMshengu uthe bakhethe ukuthula umkhankaso wabo wokubala izinsuku eMenzi High ngoba yisikole esenza kahle KwaZulu-Natal yize siselokishini. “Uthishomkhulu uthe isikole sidala, nengqalasizinda ayisekho sesimeni esifanele ngakho sizobuya sizoyilungisa. Uthe kunamakhompyutha awu-30 kuphela kodwa abafundi baningi, sizobuya silethe amakhompyutha awu-60 nezinsiza kufunda ezinobuchwepheshe besimanje. Lesi sikole siyisibonelo esihle kwezinye, sizokwenza konke okusemandleni ukusithuthukisa ngoba othisha baso bazinikele futhi nabafundi bayalawuleka.” Kulo nyaka uMshengu uthe balindele ukuthi abafundi baseMenzi High bathole u-100% njengenjwayelo bese izinga lokuphaza KwaZulu-Natal libe wu-80% kuya phezulu. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. Utshele izintatheli ukuthi bawenze wonke amalungiselelo okuthi abafundi baphase ngoba bekunamakilasi okuzilungiselela ebusika azoba khona nangentwasahlobo. Uthishomkhulu waseMenzi High, uNksz Muntu Ntombela, uthe sebevivela izivivinyo ngoba bayiqeda ngoJulayi isilabhasi ukuze abafundi babe nesikhathi esanele sokubuyekeza umsebenzi wabo. “Ngiwuthishomkhulu kodwa ngibuye ngifundise ngithole u-100% esifundweni sami, amaphini ami amabili nawo ayafundisa athola u-100% ezifundweni zawo. Siyabambisana siwothisha nabafundi bayagxila ezifundweni zabo.” UMnuz Khetha Mjodi onguSihlalo weCosas eThekwini, uthe bayajabula ukuthi izingane zaseMenzi High zizothola imfundo yamahhala futhi bayajabula ukuthi nokufunda ngezobuchwepheshe bamakhompytha kuzokwenzeka kulesi sikole okusho ukuthi abafundi ngeke basale ngaphandle kwi-4th Industrial Revolution. Okubajabulisa kakhulu uthe wukuthi zonke lezi zinhlelo zenzeka elokishini, wathi ukuba noNgqongqoshe osemusha wezeMfundo KwaZulu-Natal kuzokhuphula izinga lezemfundo kulesi sifundazwe.