KUBOSHWE owesilisa (24) kutholwa isidumbu sowesifazane (32) siqotshiwe amalungu aso afakwa koplastiki abamnyama bokuqoqa udoti eflethini eliseBellvile, eKapa, ngoLwesine ekuseni. Okhulumela amaphoyisa eWestern Cape uSergeant Noloyiso Rwexana uthe amaphoyisa aphenya icala lokubulawa kulandela ukutholwa kwamalungu esidumbu sowesifazane efakwe koplastiki. “Amaphoyisa aphenya icala lokubulala ngemuva kokutholwa kwesidumbu sowesifazane oneminyaka ewu-32 eWelgemoed namhlanje (izolo) ekuseni ngo-11. Amaphoyisa aye endaweni abebizelwe kuyo, ngemuva kokuphenya athola oplastiki abamnyama obekufakwe kubo amalungu omzimba wobulewe kwelinye iflethi. Kuboshwe owesilisa oneminyaka ewu-24, uma esevulelwe icala uzovela enkantolo yeMantshi eBellville,” kusho uRexwana. Ngokombiko weNetwerk24, omakhelwane bazwe umsindo eflethini likaNksz Lynette Volschenk ngoLwesithathu ebusuku. Bephenya ngakusasa ekuseni babona owesilisa efake ama-gloves aluhlaza okwesibhakabhaka eflethini lakhe. Umndeni walo wesifazane usubhale ekhasini lakhe kuFacebook ucele abantu ukuthi bangabuzi imibuzo ngokubulawa kwakhe noma babeke imibono yabo kulo. Uthe uzokwamukela kuphela imiyalezo yendunduzo evela kubangani nakubantu bomndeni kuphela. 