Lokhu kulandela ukugasela kwamaphoyisa aseLadysmith namaphoyisa ophiko lwePublic Order Police endaweni yaseMangwe. Lo mlisa utholakale nezibhamu ezimbili, esisodwa esiyinhlokohlela nezinhlamvu ezingu-20 nesibhamu esincane esinezinhlamvu ezingu-36. Uphinde watholakala nensangu engamakhilo angu-190 nokukholakala ukuthi uma idayiswa ingabiza uR95 000. Okhulumela amaphoyisa KwaZulu-Natal, uBrigadier Jay Naicker uthe lo mlisa oboshiwe bekulindeleke ukuthi avele eNkantolo yeMantshi eBergville izolo. “Lo mlisa ubhekene namacala okutholakala nezibhamu nezinhlamvu okungekho emthethweni nokutholakala nensangu.” Uthe kulo mkhankaso kuphinde kwaboshwa owesifazane waseMandabeni otholakale nevolovolo. Naye bekulindeleke ukuthi avele eNkantolo yeMantshi eBergville ngecala lokutholakala nesibhamu esingekho emthethweni. UKhomishana wamaPhoyisa uLt Gen Khombinkosi Jula uwancomile amaphoyisa ngomsebenzi awenzile okubopha laba basolwa nokuthola izibhamu.