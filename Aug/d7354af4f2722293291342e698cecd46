Lo wesifazane osebenza eCordoba Gardens kuthiwa ucele ukusheshe agoduke ekhala ngezinhlungu zezinyo. Ngaphambi kokuthi ahambe asebenza nabo basolile ukuthi kukhona okungahambi kahle kuye njengoba engene ethoyilethi wahlala isikhathi eside engaphumi khona kodwa bebengazi ukuthi uzithwele. Abezimo eziphuthumayo bakwaReaction Unit South Africa (Rusa), babizelwe kule ndawo ngemuva kokuthi omunye wabasebenzi abasebenza nalo wesifazane ethe uzwe kukhala ingane ngemuva kwethoyilethi lakhona lapho besebenza khona nalo wesifazane. Ufice usana luphonswe ehlokozini ngaphandle kwalo ithoyilethi, lunendwangu entanyeni obekubukeka sengathi unina ubezama ukuliklinywa ngayo. AbakwaRusa bathi kukholakala ukuthi unina walolu sana uqale wazama ukuluklinya ngaphambi kokuthi aluphonse ngaphandle kwasethoyilethi ngefasitela. Lolu sana olungu3.9 kg lutholakale ebangeni elingamamitha amathathu ukusuka ethoyilethi lutholakale lusaphila lwaphuthunyiswa esibhedlela Osindisweni. UMnuz Prem Balram wakwaRusa uthe omunye osebenza nalo msolwa uhambe nabo wayobakhombisa kubo kazakwabo.“Uficwe ehleli nesoka lakhe. Uma ebuzwa ngengane okusolwa ukuthi uyibelethe wayilahla etholakale ngaphandle kwethoyilethi abelisebenzisa, akazange aphendule. Ucele ukuthi aboshwe. Unqabile ukuhanjiswa esikhungweni sezempilo. Isoka lakhe abehleli nalo lithe belingazi ukuthi ukhulelwe,” kusho yena. Uqhube wathi lo wesifazane kuthiwa unezinye izingane ezimbili. ULt Col Thulani Zwane okhulumela amaphoyisa KwaZulu-Natal uthe lo wesifazane uboshelwe icala lokufihla ukuthi ubelethile nokulahla usana. Uthe kulindeleke ukuthi avele enkantolo yemantshi yaseVerulam namhlanje.       