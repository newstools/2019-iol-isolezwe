IZIKHULU ze-SABC sezibeke amathemba azo kwi-Independent Communications Authority of South Africa (ICASA) ukuthola ilungelo lokukhombisa imidlalo yePSL ngemuva kokuhluleka ukuthola isivumelwano nabeSuperSport esigunyaza ukusakazwa bukhoma kwemidlalo yePSL kwithelevishini nasemsakazweni. Izinkumbi zabalandeli bePSL ezingenayo iDSTV ziyizwe ngendaba imidlalo yePSL kule mpelasonto njengoba ibingavezwa kwithelevishini futhi ingasakazwa bukhoma emsakazweni njengenjwayelo. Njengamanje i-Icasa isahlaziya izikhalo ezibhalwe yiSABC, iPSL neSuperSport. Lezi zinhlangano zilindele isinqumo se-Icasa esizocacisa ngokunikezwa kweSABC ilungelo lokusakaza bukhoma imidlalo ebukwa kakhulu kuleli. Isimemezelo seSABC ngempelasonto sokuthi ngeke ikhonjiswe imidlalo yesizini ka-2019/2020 ngenxa yokuhluleka ukukhokhela iSuperSport, sesiphakamise imibuzo nge-Icasa kubathandi bezemidlalo kuleli. Obambe njengesikhulu esiphezulu kwiSABC uMnuz Craig van Rooyen, uthe isiphakamiso esibekwe yiSupersport ngeke siyihlomulise lutho iSABC ngokomnotho. Uthe iSABC ibilindeleke ukukhokhela iSuperSport u-R280 million wemidlalo ewu-144 ngonyaka iminyaka emihlanu, ibe yona izozuza u-R9.8m ngonyaka. "Bekungeke kube isivumelwano esilungele iSABC lesi," kusho uVan Rooyen. "I-SABC ifisa ukuxolisa kubo bonke abantu baseNingizimu Afrika. Kepha, ukuze iSABC isimame ngokomnotho, ngeke siqhubeke sibe nezivumelwano ezingeke ziyisebenzele." I-PSL izithintele kwiSABC, iyisola ngokubeka isiphakamiso esingamukelekile. Ngokusho kweSuperSport, isiphakamiso seSABC sifana nokwehlisa imali ekhokhelwa ukukhombisa imidlalo yePSL ngo-96%. "Lokhu ngeke kwamukeleke," kusho iPSL. "Uma sibheka lolu daba, mhlawumve kufanele isizwe samukele ukuthi iSABC iyehluleka ukumelana nokulindeleke kuyona njengoba isikhombisile kule mpelasonto edlule ingasakazwa imidlalo, okuyinto engamukelekile," isho kanje. I-Multichoice Group, abaphathi beSuperSport bathe imali iSABC efuna ukuyikhokhaÂ  ngokuba nemvume yelayisense ibeka ukudlalwa kwebhola engcupheni. "Ukuze iPSL ikwazi ukusebenza njengeligi yebhola kufanele ithole okufanele ngamalungelo ayo. Kepha iSABC iyehluleka ukubona lokhu," kusho uJoe Heshu, oyisikhulu sezindaba zenhlangano yakwaMultichoice. "Lokhu kwehlisa iPSL kubeke ikusasa labadlali bayo engcupheni enkulu. Isiphakamiso asamukelekile kwiPSL neMultichoice. Siyethemba ukuthi iSABC izobuyekeza ekufunayo bese sidingida isivumelwano esilungile." AbePSL neMultichoice baxwayise i-Icasa ngokugxambukela kwimithetho ekhona. 