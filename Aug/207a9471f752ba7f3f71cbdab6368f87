Ukuqiniswa kwezokuphepha kwenziwe emuva kokuvela kwezinsolo zokuthi kukhona amaqabane akulesi sifunda iMoses Mabhida abezofika ezogxoba itoyitoyi ngaphandle ngoba ephikisana nokufungiswa kobuholi obusha bukamasipala. Kuthiwa kunamaqabane angamfuni uMnuz Mzimkhulu Thebolla okhethwe njengeMeya entsha ngoba ekhala ngokuthi akaziwa. UThebolla we-ANC uthole amavoti angu-51, ehlula uMnuz Sibongiseni Majola weDA othole angu-24. Ethula inkulumo yakhe uThebolla, uthe kuqala isahluko esisha eMkhandlwini waseMsunduzi. “Ngifisa ukubonga i-ANC ngokungethemba ngalo msebenzi obalulekile wokuhola uMkhandlu waseMsunduzi.” Uthe uyabahlonipha abantu baseMsunduzi, wengeza ngokuthi uzimisele ngokubasebenzela ngokwethembeka. “Umsebenzi osihlalele ukuguqula isimo somkhandlu sisenze ngcono. Lokho ngeke sikwenze sisodwa siyi-ANC kodwa sinxusa namaqembu aphikisayo, siyeke ukungaboni ngasolinye kodwa sisebenzisane.” Esikhundleni sePhini leMeya kukhethwe uMnuz Inderjit Manilal odume ngoMapholoba ozuze amavoti angu-49, ehlula uMnuz Thinasonke Ntombela we-IFP othole amavoti angu-22. USomlomo omusha nguNkk Eunice Majola-Zondi we-ANC othole amavoti angu-51, ehlula uMnuz Reinus Niemand we-ACDA othole amavoti angu-19. Lilodwa ivoti okuthiwa licekelwe phansi okhethweni lukaSomlomo. UNkk Majola- Zondi uthe iphupho lakhe ngukuthi abumbe umkhandlu. Uthe ulindele ukuthi wonke amakhansela kubalwa nawamaqembu aphikisayo ukuthi ahloniphe uSotshwebhu omusha uMnuz Vusi Ntshangase. Ethula inkulumo yakhe emfishane uNtshangase uthe uzoshumayela ukuthi kube nobumbano emkhandlwini ukuze yonke into ihambe kahle. Uthe umkhandlu wabo wakhiwe ngamakhansela angu-78, amele abantu abangaphezu kuka-600 000. “Lo mkhandlu ngowenu mphakathi, yinina abanikazi balo mkhandlu thina njengamakhansela siyizisebenzi zenu.” Uthe ikusasa lomkhandlu likubona njengamakhansela, wengeza ngokuthi yibona abangawakha umkhandlu noma bawudicilele phansi. Ubuholi obudala bomkhandlu obukhishiwe ezikhundleni kubalwa nobeyimeya uMnuz Themba Njilo nabo bebukhona emcimbini wokufungiswa kwamakhansela amasha. Lo mcimbi ubuhanjelwe nawubuholi be-ANC KwaZulu-Natal kubalwa uSihlalo uMnuz Sihle Zikalala, uNobhala uMnuz Mdumiseni Ntuli nePhini likaNobhala uMnuz Sipho Hlomuka. Sime kanje isigungu samakhansela e-ANC alawula umkhundlu, uThebolla, Manilal, Nkk Majola-Zondi, Mnuz Linda Madlala, Nkk Zanale Ngcobo, Nkk Gugu Madlala noMnuz Ntuthuko “Koloba” Ntshangase. I-DA inamakhansela amabili kuthi i-IFP ibe nekhansela elilodwa. UZikalala uhalalisele ubuholi obusha.