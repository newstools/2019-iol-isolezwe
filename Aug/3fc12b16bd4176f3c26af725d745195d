Isolezwe lithole ngekhansela lasoPhokweni, eCamperdown, uMnuz Sphiwe Ngidi, ukuthi kunezikhalo zomphakathi osugulelwa yimfuyo. Kusolwa ukuchitheka kwekhemikhali iCaustic Soda esuka efemini iWillowton Oil ngokugula kwale mfuyo, okumanje isavalelwe ezibayeni ngenxa yokwesaba amanzi asemfuleni. UNgidi uthe nayizolo bekusahlanzwa umfula njengoba umkhulu umonakalo odalekile. Uveze ukuthi ifemu ethintekayo ithumele abazohlanza umfula, yalekelela ngokuletha amanzi emphakathini. “Ngilethelwe amathangi amathathu ewadini yami, alethwe yiWillowton Oil. Le femu ilekelelana nenhlangano iGift of the Givers elethe izigubhu zamanzi. Isikhalo somphakathi ukuthi awazi ukuthi kuzokwenzekani kule mfuyo egulayo. Usola ukuthi yaphuza amanzi kungakakhishwa isexwayiso ngekhemikhali.” UNgidi uthe okunye okukhathaza umphakathi ukuthi akwaziwa ukuthi imfuyo izovalelwa emakhaya kuze kube nini njengoba kusaphenywa ngale khemikhali. Kushaye isikhathi sokuloba uNgidi elinde umhlangano nezinhlaka ezijutshwe ukubheka lolu daba ukuze kubonakale ukuthi ungakanani umonakalo. Uthe umbiko bazowudlulisela ethimbeni eliqokwe ukuphenya lolu daba KwaZulu-Natal. Kuvele nokuthi ofishi abakhafulwa umfula sebebulewe yile khemikhali, baqoqwa ngamanye amalungu omphakathi okusolwa ukuthi ayobadla noma ayobadayisa. Esitatimendeni seWillowton Oil, kuvele ukuthi kujutshwe ithimba eliphenyayo. Ifemu ithembise ukuthi umbiko wophenyo izowuthumela eminyangweni kahulumeni efanele. Ephephandabeni iSunday Tribune enguzakwabo waleli phephandaba, uDkt Anthony Turton weCentre for Environmental Management e-University of Free State, uthe kuzothatha isikhathi ukuhlanzisisa umfula. Okhulumela uMasipala weTheku, uMnuz Msawakhe Mayisela, uthe umphakathi othintekile uzokwaziswa uma sekuphephile ukusebenzisa amanzi. UNgqongqoshe wezokuThuthukiswa koMnotho, ezokuVakasha nezeMvelo KwaZulu-Natal, uNkk Nomusa Dube-Ncube, uxwayise umphakathi ukuthi ungabhukudi futhi ungayiphuzisi imfuyo eMsunduzi naseNanda Dam. Okhulumela uMnyango, uMnuz Nathi Olifant, uthe balinde umbiko wophenyo, okuzothatha izinsuku ezingu-14. Uthe ifemu kumele ilethe umbiko, kuthathwe izinyathelo uma kutholakala ukuthi kube nobudedengu. Kubikwa ukuthi ngoLwesibili kwaqhuma ithangi lamafutha eWillowton, kwachitheka amalitha angu-1.6 million amalitha ale khemikhali.