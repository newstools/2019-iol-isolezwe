Isho lokhu emuva lokuthi kube nokudideka ngemuva kwemibiko yokuthi abahola ngaphansi kukaR500 000 akudingeki ukuthi bathumele imininingwane yabo kwaSars. Esitatimendeni esithunyelwe kwabezindaba iSapa, ithe yize iSars inyuse isigaba sabantu abangaphoqelekile ukuthumela imininingwane yabo yentela sisuka kuR350 000 ngonyaka saya kuR500 000 kodwa lokhu akusho ukuthi abantu akufanele bakhokhe intela. UMnuz Jetro Malapane weSapa, uthe abantu abahola ngaphansi kukaR500 000 kufanele bathumele imininingwane yabo yentela kwaSars uma bebengaqashiwe ngokuphelele ngonyaka wezimali ophelile, noma bebethola imali ezindaweni ezehlukene kanjalo noma bebefaka imali kuma-medical aid. Okunye uma befaka naku-retirement fund noma bethola uxhaso lokuthi bathenge izimoto noma besebenzisa izimoto zalapho besebenza khona kumele bayihambise imininingwane yabo kwaSars. “Bonke abahole ngaphezu kukaR78 150 ngonyaka wezimali odlule kufanele bayihambise imininingwane yabo kwaSars yentela. Abanye abakhokhi bentela abahola ngaphansi kukaR500 000 bazitshela ukuthi akufanele bayihambise imininingwane yabo yentela kodwa lokhu akusilo iqiniso. Kufanele uyihambise yonke imininingwane,” kusho uMalapane. Uthe kubalulekile ukuthi uma abantu bethumele imininingwane yabo yentela kwaSARS ngoba bazotshelwa khona ukuthi benzenjani.