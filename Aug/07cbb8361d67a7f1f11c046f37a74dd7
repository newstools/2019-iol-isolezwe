ISAZOQHUBEKA ihlale ekhaya imeya yeTheku uNkk Zandile Gumede engaphandle ngebheyili ka-R50 000 ecaleni lenkohlakalo ethinta ithenda lika-R208 million lokuqoqa imfucuza. Lesi sinqumo simenyezwe ubuholi be-ANC KwaZulu-Natal ngoLwesibili ngemuva komhlangano ngalolu daba ohlale izinsuku ezimbili. Nangenyanga edlule i-ANC iqoke ukwelula isikhathi sikaGumede ekhaya kunokuthi abuyele emsebenzini ngemuva kokuphela kwezinsuku eziwu-30 ayecelwe ukuthi ahlale engasebenzi kuzo kulandela ukuvela enkantolo. UNobhala we-ANC KwaZulu-Natal, uMnuz Mdumiseni Ntuli ngoLwesibili uveze ukuthi basadinga esinye isikhathi ukudingida udaba lukaGumede nabanye abaholi abamisiwe ezikhundleni zabo kulesi sifundazwe. “Sigcine sivumelane ngokuthi sengezwe isikhathi abazohlala ngaso ekhaya abaholi abamisiwe be-ANC okubalwa kubo iMeya yaseNewcastle neyaseThekwini,” kusho uNtuli. Kulindeleke ukuthi ubuholi be-ANC buphinde buhlangane kusukela ngoMgqibelo kuqhubeke izingxoxo ngalaba baholi. Ngokwemithombo yeSolezwe ebisemhlanganweni ngoMsombuluko, isinqumo ngekusasa likaNkk Gumede asizange sithathwe njengoba bekulindelekile kodwa kwavunyelwana ngokuthi udaba aluphinde ludingidwe emhlanganweni wesigungu sesifundazwe oyisipesheli. Umthombo uthe kusinda amakhanda ngoba udaba lubucayi. “Inkinga inhlangano isiqalile yathatha izinyathelo ngokunika iMeya ikhefu manje akuselula ukuthi ivele iluyeke phakathi ingafinyelelanga esiphethweni. Nakho futhi ukujaha isinqumo kuyinkinga ngoba kuzobe kungaziwa ukuthi sincikiswe kuphi futhi kulandelwe ziphi izinhlelo,” kusho umthombo. Abalandeli bakaGumede sebesabise ngokufaka udaba enkantolo uma i-ANC ikhetha ukumhoxisa kwesobuMeya. 