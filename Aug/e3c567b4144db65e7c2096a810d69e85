Esitatimendeni, uNksz Muthambi uthe wanqatshelwa ukuba aphawule embikweni othole ukuthi phakathi kuka-2012-2017 abaphathi beSABC babethatha imiyalelo kubantu ababengakufanele ukuba semkhakheni wabezindaba. Umbiko uphume iqhubu noNksz Muthambi nowayenguSihlalo webhodi, uNksz Ellen Tshabalala. “Akwanele nje ukuthi ababhali bakhombe ungqongqoshe nosihlalo webhodi ukuthi babephoqa imiyalelo kodwa kube kungekho ubufakazi balokho abakushoyo. Mhlawumbe umuntu osathatha umhlalaphansi noma osekhathele ongasho leyo nto,” kusho isitatimende sikaNksz Muthambi. Uthe badicilela phansi igama lakhe. “Bekumele ngabe benze into enobulungiswa baqale bangithinte bezwe uhlangothi lwami kunokuthi bavele badicilele phansi igama lami,” kusho uNksz Muthambi. Umbiko, othulwe ngoMsombuluko, wenziwe yinkakha yentatheli eseyathatha umhlalaphansi, uDkt Joe Thloloe ngemuva kokuphenya ngezinto ezazenzeka eSABC. Umbiko uveze ukuthi abasebenzi babehlukumezekile besaba futhi sebelahlekelwe nayithemba.