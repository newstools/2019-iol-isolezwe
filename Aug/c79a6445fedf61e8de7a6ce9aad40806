UNzimande uqinisekise umphakathi obukulo mcimbi ukuthi akasoze avalwa amakolishi futhi aseqhulwini lezinhlelo zomnyango wakhe. Uthe amakolishi anezinhlelo ezisezingeni eliphezulu zobuchwepheshe kodwa zicashile ngoba azinakiwe. “I-NSFAS izoqhubeka emakolishi futhi kuhle ngoba ngangikhona phambili emkhankasweni wokuthi ifakwe ngo-2009. Sifuna nokugcizelela ukuthi abantu bawasebenzise amakolishi ngoba samukela ngisho abafeyilile, sibanike amakhono.” Uthe ukuqinisekisa ukuthuthuka kwamakolishi, umnyango wakhe uzokwenza umcimbi wokuklomelisa amakolishi ozobizwa nge-Innovation Awards minyaka yonke. Kulo mcimbi kuzohlonishwa amakolishi anezinhlelo zokuphucula ubuchwepheshe. UNzimande uthe le miklomelo uhlose ukuthi iqale ngonyaka omusha wezimali ngo-Ephreli. Uveze ukuthi zonke izinhlaka zokuqeqesha ezingamaSector Education and Training Authority (Seta), sekuzomele zilethe umbiko emnyangweni ukuthi zenzeni ukusiza amakolishi. “Ngizogxila ekuphuculeni amakolishi ngoba sifuna intsha ibe namakhono. Okuhle ukuthi uhulumeni unginike yomibili iminyango, sengizokwazi ukucaphuna amasenti ngapha ngiwaphonse ngale,” kusho yena. Isimemezelo semali kaNSFAS sivezwe uNzimande emuva kwesikhalo sezitshudeni zokuthi azinakiwe. UMengameli womkhandlu wabafundi eMfolozi TVET, uBongani Mokoale, ukhale ngokuthi amakolishi awayitholli imali eyanele kuNSFAS. Uthe ngisho abayitholayo ayipheleli ukufeza zonke izidingo. Uthe kungakuhle ukuthi imali kaNSFAS ibenkulu njengezigidi ezifakwe yizinkampani ezizimele kuxhaswa ukwakhiwa kweMaritime Academy. UNzimande uthe kuyamjabulisa ukuthi isikhungo sokuqala asivakashele emuva kokungena kulo mnyango, kube yikolishi. wUthe akazogcina ngokuweseka ngemali kuphela amakolishi kodwa ufuna kube nezinhlelo ezizohlala isikhathi eside, ziqhubeke emakolishi ukuze athuthuke.