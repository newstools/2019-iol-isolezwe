USESHAYE ungqimphothwe wayihoxisa incwadi yokwesula njengemeya yeTheku uNkk Zandile Gumede, okuholele ekutheni kuhoxe umhlangano womkhandlu wokubeka imeya entsha yeTheku obekulindeleke ukuthi ube namhlanje. UGumede namanye amakhansela e-ANC emkhandlwini baphoqiwe ukuthi basule emkhandlwini ngoMsombuluko kulandela isinqumo se-ANC esifundazweni sokubahoxisa kulezi zikhundla ngenxa yokuhluleka ukwenza umsebenzi wokuletha izidingo zabantu kuleli dolobha. NgoLwesithathu uGumede uhoxise incwadi yokwesula emsebenzini, okungenzeka kuholele ekutheni abhekane ngeziqu zamehlo nobuholi be-ANC esifundazweni ngendlela ecishe ifane nekaNkk Patricia De Lille neDA ngesikhathi leli qembu limhoxisa kwesobumeya eKapa. I-ANC iqinisekise izindaba zokuhoxiswa kwencwadi yokwesula kumqhafazo othunyelwe kuWhatsApp ngoLwesine. “I-African National Congress ingakuqinisekisa ukuthi imeya yaseThekwini uNkk Zandile Gumede isiyihoxisile incwadi yokusula kwesobumeya. Ikomidi elibhekelela ukusebenza kwenhlango esifundazweni lisazolucubungula kahle lolu daba, sizobe sesiphendula kahle emuva kwalokho,” kusho umqhafazo. UMnuz Mxolisa Kaunda, ongungqongqoshe wezokuThutha nokuPhepha koMphakathi KwaZulu-Natal bekulindeleke ukuthi afungiswe njengemeya yeTheku entsha namhlanje. Owayengungqongqoshe weziMali, uNkk Belinda Scott ujutshwe kwesokuba yiphini lemeya. 