OWAYEYILUNGU leqembu lezigebengu elishushumbisa izidakamizwa eKapa wethule ubufakazi obushaqisayo ngesibalo samalungu elinye lamaqembu amakhulu ezigebengu kuleli dolobha. Lo wesilisa, igama lakhe elingeke lidalulwe njengoba engaphansi kohlelo lokuvikelwa kofakazi, wazise iNkantolo eNkulu eWestern Cape ukuthi iqembu lezigebengu ayengaphansi kwalo, iTerrible Josters gang, linamalungu abalelwa ku-10 000, asabalelele isifundazwe sonke. Uveze lokhu ngesikhathi efakaza izolo ecaleni lomholi weTerrible Josters uHoratio Solomon kanye nabanye abamangalelwe abawu-11. Laba basolwa ngamacala awu-77 okubalwa kuwo ukubulawa kwabantu abawu-11, ukushushumbiswa kwezidakamizwa, ukushushumbisa imali, kanye nokubanjwa nezibhamu ezingekho emthethweni. UHoratio Solomon uyindodana yendodakazi ka-Ernie "Lastig" Solomons osolwa ngokuba umholi weqembu lezigebengu elibizwa ngama-28. Ebuzwa umshushusi u-Advocate Mervyn Menigo ngobuholi beTerrible Joster gang ufakazi uthe: "uHoration ungumholi weTerrible Joster eDelft, Wesbank, Elsies River naseKleinmond. Ngahlangana nabanye abaholi beqembu endaweni yobumnandi iClub Octopus eHawston lapho kwakugujwa khona usuku lokuzalwa lukaLastig njalo ngo-Agast 4. Ngagcina ukuya khona ngo-2013, ngiwunogada wakhe u-Ernest Solomons. Lapho wayefika akhulume nabanye abaholi, babike kuye. Kubaholi ababekhona ngingabala uTheo Doppie waseMongrels, uBasil Seven ophethe eBishop Lavis, nabanye abaholi abaphethe eKreefgat naseBonteheuwel. Sinamalungu awu-10 000 agcwele iWestern Cape yonke," kusho ufakazi. Icala lisaqhubeka. Khonamanjalo, ungqongqoshe wamaphoyisa kuleli uMnuz Bheki Cele ujube amasosha eSANDF emphakathini enenkinga yezidakamizwa nobugebengu obuhleliwe eCape Flats. Kuleli sonto ethula umbiko ngasebekuvunile ngokujutshwa kwamasosha uCele uveze ukuthi sekuboshwe abasolwa abawu-1 004, kubo kubalwa abawu-806 abebethungathwa amaphoyisa. Kushaqwe izinhlamvu eziwu-1 036 kanye nezidakamizwa. Uthe kunamalungu awu-20 abhekene namacala esifundazweni.