INKAMPANI elawula iLotto yaseNingizimu Afrika, Ithuba, imemezele ukuthi ithikithi eliwine isamba sika-R141 million kwiPowerball lithengwe eKapa. Leli thikithi lithengwe eSpar oseGroot Brak ngo-R105 kweQuick Pay yangaphakathi esitolo. Lokhu kwenza owinile abe ngowesithathu ukubamba imali enkulu eNingizimu Afrika, owokuqala ngowabamba u-R232 million ngoFebhruwari kanti owesibili ngowabamba u-R145 million ngo-Agasti nyakenye. NgoMsombuluko, Ithuba liqinisekisile ukuthi lowo owinile akakaxhumani nabo ukufaka isicelo semali yakhe. Kepha lona akuyena kuphela owinile kuleli sonto. NgoLwesithathu mhlaka-21 Agasti omunye uwine u-R9 million kwiLotto Plus Jackpot ngethikithi alithenge ngo-R10. Ekhuluma ngabawinile, Isikhulu esiphezulu se-Ithuba uKhensani Mabuza uthe; "Siyethemba ukuthi laba abawinile bayazi ukuthi bawinile futhi bazoxhumana nehhovisi lethu maduze. Ihhovisi lethu labawinile likulindele ukubamukela libasize ekutholeni imali yabo." Ekuqaleni kwale nyanga, omunye ufake isicelo sika-R232,774 milliion ngaphambi kwamasonto nje aphelewe yisikhathi sokuletha ithikithi awine ngalo. Ithikithi lathengwa ngoSepthemba 19 2018 kanti bekulindeleke ukuthi liphelelwe yisikhathi ngoSepthemba 2019. Ekhuluma ne-Ithuba, owinile wathi wayesola ukuthi nguyena owinile ngesikhathi imininingwane yethikithi ivezwa ezindabeni. Ngesikhathi ebheka amathikithi amadala walithola leli awayelithenge ngosuku olufanayo nolowinile wabe esenikela emahhovisi eThuba eSandton ukuyofaka isicelo semali yakhe. 