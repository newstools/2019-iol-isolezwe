UMnuz Mzomuhle Dube ongumholi wabalandeli bakaNkk Gumede uthe: “Thina ngokwethu awekho amacala abambekayo abekwa wona. Abameli bethu basazisile ukuthi uMbuso uyehluleka ukubanikeza imininingwane ngamacala abekwa wona. Njengoba engaveli lawo macala, silindele ukuthi inkantolo ngoLwesine iwahoxise amacala ethi imbeka wona.” UDube ukhuluma kanjena nje, isigungu esiphezulu se-ANC KwaZulu-Natal, kulindeleke ukuthi siphinde sihlangane kule mpelasonto sidingide udaba lukaNkk Gumede. Izolo esithangamini sabezindaba ebesiseThekwini, uNobhala we-ANC eKZN, uMnuz Mdumiseni Ntuli, uthe bayesengeza isikhathi selivu kaNkk Gumede osekuphele ngaphezu kwenyanga emisiwe. Kodwa ngokukaDube, noma i-ANC ingakhuluma ngalolu hlobo, bona ngokwabo, yinto engekho ukuthi uNkk Gumede ubhekene namacala ngoba ubufakazi balokho abuhlangani, yingakho belindele ukuthi amacala abhekene nawo ahoxiswe. UNtuli ubeke kanje esithangamini sabezindaba izolo: “Emuva kokucwaninga umbiko weProvincial Working Committee ezindabeni ezithinta amaqabane atshelwa ukuthi athathe ilivu, isigungu esikhulu sesifundazwe sithathe isinqumo sokuthi siyongeze le livu ukuze kuphothulwe lolu daba.” Nakuba uNtuli eligagulile igama likaNkk Gumede njengomunye athe bayathinteka kulokhu, akazange aligagule elemeya yaseNewcastle nayo esamisiwe uDkt Ntuthuko Mahlaba, ngaphandle kokuthi athi nemeya yakuleli dolobha ingenye yabamisiwe. Ephendula imibuzo ngokuphazamiseka kokusebenza kweTheku njengoba imeya imisiwe, uNtuli uthe umsebenzi uyaqhubeka noma ingekho ehhovisi. NgokukaDube, okushiwo ubuholi bokuthi izoshintsha abaholi komasipala abangagculisi, yisu lokuketula uNkk Gumede esikhundleni. Ukhale ngokungathembeki kobuholi, wathi sebembiza ngomholi wabalandeli bakaNkk Gumede nje ngoba bengafuni kwaziwe ukuthi yena uhola amagatsha ale nhlangano anganelisekile ngesinqumo esathathwa sokumisa uNkk Gumede emsebenzini. Kwenzeka konke lokhu nje, uNkk Gumede kulindeleke ukuthi avele eNkantolo yesiFunda eThekwini kusasa eThekwini. Phambilini wayevele eNkantolo yamaCala ezeziMali. UDube uthe bazobe bephume ngezinkani ukuyokweseka uNkk Gumede. USolwazi Somadoda Fikeni ongumhlaziyi wezepolitiki, uthe isinqumo se-ANC ngodaba lukaNkk Gumede, sikhombisa ukungabaza, kwazise le nhlangano ayifuni ukubukwa njengehlaselwe wukungaboni ngasolinye. “Enye yezinkinga kungaba wukuthi njengoba kusazokuba nokhetho eminyakeni emibili ezayo, ayifuni ukubukeka njengezehluleki ekusingatheni lolu daba. Uma inkantolo ithatha isikhathi eside kungacaci ukuthi kwenzekani, ingagcina imfunele umsebenzi kwenye indawo.”