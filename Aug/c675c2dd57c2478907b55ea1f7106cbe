“Udaba lokuqoqwa kukadoti, uhlelo lokukhokhwa kwemali yezidingo olungahambi kahle, imali yesibonelelo esuke ibekelwe ukubhekela abantu ngezidingo engasebenzi ngendlela, konke lokhu bekubakhalisa abantu yonke indawo lapho sihamba khona,’’ kusho uNtuli. I-ANC ithathe isinqumo isebenzisa umbiko wakwaCogta ngokuphathwa komasipala. Umholi wabalandeli bakaNkk Gumede, uMnuz Mzomuhle Dube, uthe bebevele bazi ukuthi inhloso wukususa imeya esikhundleni. “Sisasibhekisisa isinqumo sokuxoshwa kwemeya, sinalo ilungelo lokuwuphosela inselelo umbiko njengoba sisawucubungula. Udaba lokuhlakazwa kobuholi besifunda siluphonsela inselelo enkantolo yaseMgungundlovu kuleli sonto. Ngeke siyeke ukweseka imeya futhi singafisa ibuye izongenela umbango wesikhundla sikasihlalo,” kusho uDube. Okhulumela uNkk Gumede, uMnuz Mthunzi Gumede, uthe okwamanje uNkk Gumede ngeke aphawule ngesinqumo se-ANC bazodedela i-ANC ukuthi iqhubeke nalolu daba baze baziswe okuhlukile. UNtuli uthe abakhonjwe indlela ezikhundleni zabo bazojutshwa kwezinye izindawo. I-ANC ithe izohlangana namuhla ukuze idingide ngamagama abaholi abasha abazotshalwa ezikhundleni ezehlukene. Izobe isimemezela abakhethiwe emva kwezinsuku eziyisikhombisa. Nakuba uNtuli engafunanga ukudalula amagama abazofakwa kodwa izimpukane eziluhlaza ziqalile ziyazungeza. Kukhona izinkulumo zokuthi kungase kuthunyelwe umlawuli ozosebenza kuMasipala weTheku. Kuphinde kuvele igama likaNkk Nomusa Dube-Ncube nelikaMnuz Mxolisi Kaunda kweseMeya yeTheku. UDube-Ncube unguMgcinimafa wenhlangano esifundazweni kanti manje uphethe uMnyango wezokuThuthukiswa koMnotho nezokuVakasha esifundazweni. Isimo siyamvuma ngoba vele udabuka khona eThekwini. UKaunda osesigungwini esiphezulu sesifundazwe okwamanje uphethe uMnyango wezokuThutha, ukuPhepha nokuXhunyaniswa koMphakathi esifundazweni. Isimo siyamvuna noKaunda ngoba ungowaseNanda eThekwini futhi uke waba yikhansela le-ward. UNtuli uthe bazozama konke okusemandleni ukufaka abaholi abanohlonze abazokwenza umsebenzi ngendlela efanele.KuMasipala uMsunduzi kuke kwavela igama likaMnuz Sipho Gcabashe kodwa uNtuli walichitha wathi abakaze baxoxe naye. Alisali igama likaMnuz Mthandeni Dlungwane osanda kwesula esiShayamthetho oke waphatha uMnyango wezeMfundo. UNjilo ubonge ithuba alinikwe yi-ANC wathi usezoqhubeka asebenzele abantu ashintshe impilo yabo njengoba kuyinto abedume ngayo ngaphambi kokuba yimeya. “Kungikhulisile ukusebenza eMsunduzi, ngifunde okuningi kakhulu. Ngisazoqhubeka ngigijime ngoba ngaphandle kokuba usomabhizinisi ngisiza abantu,’’ kusho uNjilo.