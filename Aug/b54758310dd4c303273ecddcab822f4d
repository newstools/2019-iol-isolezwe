Izolo uMnuz Msawakhe Mayisela okhulumela uMasipala weTheku uthe udoti waseChesterville uqoqwa yiDurban Solid Waste ngezinsiza zayo. Uveze ukuthi udoti uqale ukuqoqwa ngoMsombuluko ezindaweni ezihlukene zaseChesterville namaphethelo. Uthe izolo umasipala uthumele amaloli e-Extension 1, 2 nase-3 ukuze kuqoqwe wonke udoti. Uthe isimo bazosiqapha ngelokhozi ukuqinisekisa ukuthi konke kubuyela esimeni. Ngesonto elidlule izakhamuzi zaseChesterville zaveza ukuthi zikhathazekile ngokungaqoqwa kukadoti endaweni yazo zisaba ukuthi isizofana nelokishi laseMlaza. “Sikhathazekile ukuthi sesizofana nabantu baseMlaza akade behlala benenkinga yokungaqoqwa kukadoti elokishini labo. Kusukela ngoJulayi udoti awuuqoqwa kahle eChesterville, Bonela nezinye izindawo ezisondele neChesterville. Uma sizwa kunabantu abafuna umsebenzi ngenkani kusonkontileka oqokwe wumasipala ukuthi aqoqe udoti la elokishini,” kusho omunye okhulume neSolezwe. Bacele uMasipala weTheku ukuthi usheshe ungenelele enkingeni yokungaqoqwa kukadoti elokishini labo lingaze lixathuke njengoMlaza. Izolo izakhamuzi zivumile ukuthi udoti uqoqiwe ngamaloli akwaDurban Solid Waste (DSW) zathi ziyathemba umasipala uzoluxazulula lolu daba lwabantu abafuna umsebenzi ngodli.