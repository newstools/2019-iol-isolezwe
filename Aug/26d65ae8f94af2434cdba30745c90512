UMnyango wezokuHlunyeleliswa kweziMilo kuzwelonke ukuqinisekisile lokhu izolo wathi uMdunge uzoqhubeka nesigwebo sakhe ngaphandle lapho ezobe ebhekiwe kuze kube isigwebo sakhe uyasiqeda. Okhulumela lo mnyango, uMnuz Singabakho Nxumalo, uthe uMdunge udedelwe ngoshwele ngoba bekungokokuqala egwetshwa futhi eziphothulile nezinye izinhlelo okusuke kudingeka aziphothule. “Umnyango uyakuqinisekisa ukuthi uMdunge unikezwe ushwele ibhodi likashwele lomnyango kusukela ngoLwesibili (izolo). UMdunge ukwenze konke okuyingxenye yalolu hlelo, ube esehlolwa ithimba lethu okubalwa osonhlalakahle, odokotela bengqondo ukuze kufikwe esinqumeni sokuthi ukulungele ukudedelwa ngoshwele,” kusho uNxumalo. Uthe kunemibandela abekelwe yona azoyilandela ehambisana nokusebenzisana nomphakathi kanti uzobe eqashwe ngeso lokhozi kuze kube isigwebo sakhe siyaphela. UMdunge wagwetshwa ngo-2017 iminyaka emuhlanu ebhadla ejele. Walahlwa amacala okuqamba amanga nenkohlakalo ngoNovemba 2014. Wayekade egwetshwe ngoMeyi 2015 kodwa wakudlulisa ukulahlwa icala nesigwebo sakhe, kwezinye izinkantolo eziphakeme kodwa wahluleka njengoba kwaze kwathi ngo-Agasti 2017, waqala isigwebo. UMdunge kwavela ukuthi wayengenawo u-matric, waqamba amanga, waze wanyuselwa esikhundleni embuthweni wamaphoyisa njengoba aboshwa ekhulumela amaphoyisa KwaZulu-Natal. Egwetshwa kwaphuma nomyalelo ukuba kumele ayibuyisele emuva yonke imihlomulo ayithola embuthweni wamaphoyisa. Khonamanjalo uNxumalo uqinisekisile umbiko obukhishwe Isolezwe izolo ukuthi obeyisikhulu samajele eKZN, uMnuz Mnikelwa Nxele ukhonjwe indlela kulandela icala ebeliqulwa ngaphakathi elithinta yena ngqo. Okwamanje esikhundleni sikaNxele kusabambe uMnuz James Smalberger.