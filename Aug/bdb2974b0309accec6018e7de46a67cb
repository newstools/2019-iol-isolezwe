Kuthiwa kuphazamiseke nomphakathi waseXobho, Donnybrook nase-Underberg ngenxa yemibhikisho. Umphakathi ukhononda ngokushoda kwamanzi nokungalungiswa komgwaqo okuthiwa unesikhathi eside uyibhuqu usola neMeya kaMasipala iDr Nkosazana Dlamini-Zuma ngokungazinaki izimfuno zawo. Ikhansela eBulwer, uMnuz Victor Phoswa, lithe isimo sisashubile ngoba kuphazamiseke yonke into. Ngesikhathi sokuloba uPhoswa ubesemhlanganweni namanye amakhansela nezimeya ukuzama ukuthola isisombulolo. “Okubi wukuthi imibhikisho isihambisana nodlame ngoba sekushaywa nezimoto zabantu. Isimo sibi kakhulu ngoba sesiside isikhathi kunemibhikisho. Sithole ukuthi uNgqongqoshe uHlomuka (Sipho) uthe okwamanje akazongenelela ngoba udaba kusamele luxazululwe yizinhlaka zomphakathi.” UPhoswa uthe iMeya, uNkk Ngeneleni Mcwabe, izamile ukuzobhula umlilo emphakathini kodwa isimo saba ngaphezu kwamandla. Uthe kudingeke ukuthi kuhlangane zonke izinhlaka nobuholi bomphakathi ukuze kubonakale ukuthi yini abazoyidlulisela emphakathini othukuthele. Ukuqinisekisile ukuthi umphakathi ukhala kakhulu ngokungalungiswa komgwaqo nokushoda kwamanzi. Okhulumela uMnyango wezokuBusa ngokuBambisana noBuholi boMdabu KwaZulu-Natal, uMnuz Lennox Mabaso, uthe ikhona imizamo yokuxazulula izinkinga. UHlomuka uthumele ithimba ukuze kube nezingxoxo nomphakathi nobuholi bawo. “Inkinga yamanzi ikhungethe isifundazwe sonke futhi iseqhulwini kungqongqoshe. Abantu kumele bazi ukuthi inkinga yamanzi ngeke ilunge ngosuku olulodwa. Esikwenzayo wukuthola izixazululo zesikhashana. Okwamanje kwakhiwa amadamu amaningi azoxazulula inkinga yamanzi unomphelo,” kusho yena. Ulinganise ngedamu iMkhomazi Water Scheme athe ukwakhiwa kwalo kuzoxazulula inkinga yamanzi esifundeni iHarry Gwala.