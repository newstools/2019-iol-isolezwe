Izolo iHhovisi likaMengameli lithumele isitatimende kwabezindaba lapho liveze khona ukuthi uyalulama uDlamini owaqala ukugula ngoJulayi 14 nonyaka. UDlamini ulaliswe esibhedlela esiseThekwini. Okhulumela uRamaphosa, uNkk Khusela Diko, uthe uMengameli ushayele lesi sikhulu ucingo wathola izindaba ezimjabulisayo. “NgoLwesibili uRamaphosa ushayele iPhini likaNgqongqoshe lisesibhedlela. UMengameli ujabulile ukuzwa ukuthi uDlamini usesimeni esihle futhi ululama kahle kakhulu,” kusho uNkk Diko. URamaphosa ube esefisela uDlamini ukululama okusheshayo. Kuke kwaba khona imibiko equbukile yokuthi uDlamini wangeniswa esibhedlela ngemuva kokuba ezanywe ngoshevu kodwa zachithwa lezo zinsolo ngokhulumela umnyango wakhe, uMnuz Reggie Ngcobo. UDlamini wayenguMengameli weCosatu, uqokwe kwiKhabhinethi nguRamaphosa ngemuva kokhetho lwangoMeyi nonyaka. Ngokuthola kweSolezwe uDlamini kulindeleke ukuba adedelwe noma yinini esibhedlela uma eseluleme ngokugcwele.