Kule ward bekungongaphansi nongaphezulu kwi-ANC, NFP, IFP ne-EFF. I-NFP ebiqala ukugeza ihlazo eyangena kulo ngo-2016 mhla ihlulwa ukungenela ukhetho, inqobe ngamalengiso kuzona zonke izikhungo zokuvota njengoba ibihamba phambili iwashiya ngemuva wonke amaqembu abengenele nayo. Abanye abaholi bamaqembu bathi iNFP iqhamuke njenge-tsunami bengalindele njengoba ibiqengqeleza phambili kuzona zonke izikhungo kulolu khetho ebifolosa ngalo ngenkinsela yaseMvoti, uMnuz Philani Mavundla, esanda kuyijoyina ngemuva kokulaxaza i-ANC. Unobhala we-ANC eNkosi Bhambatha, uMnuz Bheki Lembede, uthe bayayivuma induku futhi akukho abakhala ngakho kodwa abazokwenza ukuzihlela kahle babheke lapho abangahambanga kahle khona. “Siyayamukela imiphumela ngaphandle kwezikhalo futhi sizimisele ukuhlala phansi sibuke ukuthi yini esingayilungisa ukuze ngokuzayo kungasiphindi okusehlele. Sifisa nokuchitha amahlebezi okuthi kunamakhansela ethu amanye okungenzeka asishiye. Sithi lokho asikwazi ngoba sisebenza kahle sonke futhi awekho amakhansela ethu asakhombise ukungenami. Lolu khetho aluzukushintsha lutho kumasipala ngoba thina singu-15 kanti amaqembu aphikisayo esewonke angu-13,” kusho uLembede. Umkhulumeli we-IFP, uMnuz Mkhuleko Hlengwa, uthe bayamukele imiphumela yaseMvoti kodwa basazohlala phansi nezinhlaka zabo babuke lapho abangahambanga kahle khona. Umholi we-EFF KwaZulu-Natal, uMnuz Vusi Khoza, uthe bayayibongela iNFP noMavundla ngokwenza kahle, wathi imiphumela bayayemukela kodwa okubajabulisayo ukuthi nabo bakhulile ngokwezinombolo. “Siyababongela abeNFP ngokwenza kahle ikakhulukazi uMavundla ngoba lokhu kusho ukuthi intando yabantu iyasebenza. Kusho nokuthi ngo-2021 kuyobe kukhetha ukhethi. Ngakho uMavundla simdonsa ngendlebe sithi iyohlangana ngo-2021 ngoba sesiqalile siyamvivela,” kusho uKhoza. Izikhungo zokuvota bezintathu okubalwa iTholinhlanhla lapho iNFP ithole amavoti angu-402, ANC 244, IFP 61, EFF 7. Ebuhlebuyeza i-NFP 614, ANC 412, EFF 16, IFP 7. E-Old Hall iNFP 770 kwathi i-ANC yathola 600. Umengameli weNFP, uNkk Zanele kaMagwaza-Msibi, uthe lokhu okwenzekile kubuyise ithemba lokuthi ekugcineni iNFP ikhombisa ukukhanyelwa izinto njengoba kubhekwe ku-2021. “Ngithanda ukubonga umphakathi waseNhlalakahle ukuthi yize sinezinkinga ezingaka kodwa ukhombise ukusithanda nokusethemba. Ngifisa nokubonga ngenhliziyo yami ukhansela wethu uPG Mavundla ngokusebenza ngokuzikhandla ukubuyisa isithunzi seNFP ngokubambisana namavolontiya. Yisikhathi sokuba manje sibumbane sisebenzele * -2021 ngoba abantu basayithanda i-NFP,” kusho okaMagwaza-Msibi. Ukhetho lokuqala lokuchibiyela lolu i-NFP elunqobile njengoba ibihlale ihlulwa.