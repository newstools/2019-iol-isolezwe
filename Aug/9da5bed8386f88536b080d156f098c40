Umshushisi uSenior Advocate Dorian Paver izolo utshele inkantolo ukuthi umbuso uzofaka isicelo sokuba liqulwe esithe icala ukuze kuvikelwe ofakazi. Umbuso unofakazi abangaphezu kuka-100. Abanye basohlelweni lokuvikelwa kofakazi. UPaver uthe kodwa lokhu basazoqale bakuxoxe nabameli babamangalelwa nabo izolo abakhombise ukuthi ngeke basiphikise isicelo. “Sizocela ukuthi icala liqulwe esithe ukuze kuvikelwe ofakazi abazibonela ngamehlo izenzo zobugebengu. Kuzomele kube nemibandela eqinile. Abezindaba kuzomele bangabavezi ofakazi ukuthi bangobani. Namalungu omphakathi nabamangalelwa ngeke bavunyelwe ukuthi bangene ngaphakathi enkantolo,” kusho uPaver. Izolo umbuso ubugcina ukubiza ofakazi abanga­maphoyisa abasebenza ophikweni lokuqoqwa kobufakazi ezehlakalweni zobugebengu. Bane ofakazi abangene ebhokisini izolo. Ufakazi wokuqala kube nguMnuz Sinenhlanhla Ngobese ongaselona iphoyisa manje kodwa owayenguConstable phambilini, owaphenya ngokubulawa koMnuz Sipho Ndovela owadutshulwa egcekeni laseNkantolo yeMantshi eMlaza. UNgobese utshele inkantolo ukuthi wathola neselula okukholakala ukuthi ngekamufi endaweni yobugebengu ngesikhathi ephenya. Wayithatha iselula ngemuva kokutshelwa wumphenyi wecala ukuthi enye indoda yayithatha yabuye yayishiya emuva kokudubula umufi. Umbuso kulindeleke ukuthi uveze ubufakazi obuzokhombisa ukuthi ngubani owagcina ethinte iselula kaNdovela. Omunye ufakazi obizwe ngumbuso, uConstable Kershen Govender, naye osebenza ophikweni oluqoqa ubufakazi. Abukho ubufakazi obutheni obethulwe nguGovender. Omunye ufakazi ogibele ebhokisini ngoConstable Bheka Mtolo naye owethule ubufakazi obungatheni. Umbuso uphinde wabiza uWarrant Officer Simphiwe Mkhize owaphenya ngokubulawa koMnuz William Mthembu noMnuz Thokozani Machi ngaphandle kwesitolo sakwaShoprite eMontclair ngoSepthemba 12, 2015. UMkhize uthe wathola isibhamu nezinhlamvu endaweni yobugebengu okukholakala ukuthi ngesikaMthembu. Icala liguqile. Kulindeleke ukuthi libuye ngoMsombuluko. 