NgoLwesithathu i-ANC eGoli iveze ukuthi ijabule ngohlelo lokuba ivotele ukungamethembi uMashaba ukuthi aqhubeke abe yimeya. Bekumele lesi siphakamiso sidingidwe kuvotwe izolo emhlangaweni womkhandlu kodwa lwahoxiswa ngomzuzu wokugcina. I-ANC ibifuna uMashaba asuke esikhundleni ikhala ngokuthi amadolobha amakhulu anezinkinga futhi nentuthuko emphakathini iza kancane. UMashaba ekhuluma emuva kokuba kuhoxisiwe lesi siphakamiso, ubeveva ukudinwa ethi i-ANC idlala ngabakhokhi bentela. “Yisiphi isizathu esenza i-ANC imoshe isikhathi sethu? Yinto engaxoleleki lena ukuthi kuhoxiswe isicelo sokungathenjwa ubuholi bami ngomzuzu wokugcina,” kusho uMashaba. Usole i-ANC ngokuthi ayinayo imali eyenele yokuthenga amavoti yingakho ishaye ingwiji ngalesi siphakamiso. Ilungu le-ANC uNksz Loyiso Masuku lisukume latshela uSomlomo uMnuz Vasco Da Gama ukuthi bayasihoxisa isiphakamiso sokuthi abasabuthembi ubuholi bukaMashaba. Ikhansela le-ANC uMnuz Jolidee Matongo, lithe bebesalungisa izinto ezithize ezivele eqenjini yingakho bemise eyalesi siphakamiso. “Okwamanje siyakuhoxisa ukufaka isicelo kodwa asisho ukuthi ngeke sisasifaka. Sizokwenza lokhu ngomhlangano ozoba ngoSepthemba,” kusho uMatongo. Amalungu eSouth African National Civic Organisation (Sanco), abeme ngaphandle kwamahhovisi njengoba bekunomhlangano womkhandlu elindele ukuzwa okuqhubekayo. Abephethe izingqembe ezibhalwe ukuthi: “Akahambe uMashaba”. Ezokuphepha beziqinisiwe emahhovisi omkhandlu ngesikhathi kuqhubeka umhlangano.