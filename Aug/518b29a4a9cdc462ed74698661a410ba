Kuthiwa amaphoyisa aqale umkhankaso wokugasela ezindaweni ezisolwa ngokuba nezidakamizwa eMlaza, Folweni naseManzimtoti. Izindawo kuthiwa yizona ezikhonjwe njengezihamba phambili ngokudayiswa kwezidakamizwa. Okhulumela amaphoyisa KwaZulu-Natal, uLieutenant-Colonel Thulani Zwane, uthe omunye wababoshiwe utholakale namaphilisi e-heroin awu-110 eFolweni. UZwane uthe utholakale futhi nemali okusolwa ukuthi ngeyokudayiswa kwezidakamizwa, nayo eshaqiwe. “Bonke ababoshiwe bazovela eNkantolo yeMantshi eMbumbulu maduze. Babhekene namacala okutholakala nezidakamizwa,” kusho uZwane. Uthe amaphoyisa azoqhubeka nomkhankaso ezindaweni ezisolwa ngezidakamizwa. Unxuse umphakathi ukuthi usizane namaphoyisa emkhankasweni wawo wokukhuculula izidakamizwa ezindaweni zawo. Kunxuswa abanolwazi lwezindawo okudlange kuzo izidakamizwa ukuthi bashayele amaphoyisa enombolweni yeCrime Stop ethi 08600 10111.