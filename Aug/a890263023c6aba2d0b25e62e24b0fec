UNxasana utshele ikhomishini ephenya ngokulawulwa koMbuso yidlanzana ukuthi emva kwesikhashana kumenyezelwe ukuthi uzothatha izintambo kulolu phiko ngo-Agasti 2013, watshelwa ukuthi ababengabaphathi o-Advocate Nomgcobo Jiba noLawrence Mrwebi, babenecebo lokuba asuswe esikhundleni sakhe. UNxasana ubuyele kule khomishini ezoqhubeka nokuthula ubufakazi njengoba afakaza ngoJuni nonyaka. UMengameli Cyril Ramaphosa wamkhomba indlela u-Advocate Jiba noMrwebi emva kwezincomo zeKhomishini yeJaji uMokgoro, eyathola ukuthi abakufanele ukusebenza kuleli hhovisi. UNxasana uthe emva kokuba eqokelwe esikhundleni sakhe wathola incwadi efungelwe evela kumsebenzi uMnuz Terrence Joubert. “Kuleyo ncwadi kwakuthiwa uColonel Mhlongo watshela uJoubert ukuthi u -Advocate Jiba uthe angiyena umuntu olungele ukuqokelwa kulesi sikhundla, wabe esethi akazame ukuvundulula izinto ezingalungile ngami,” kusho uNxasana. Uthe umkhankaso wokuba asuswe esikhundleni waze wafinyelela kuZuma njengoba babethutha izindaba ezingelona iqiniso ngaye. “Ngiyakholwa wukuthi * -Advocate Jiba noMrwebi emkhankasweni wabo wokungiketula esikhundleni babe sebekhipha ulwazi olungelona iqiniso ngami balunikeza uZuma bethi mina ngifuna ukubuyisa amacala ayebekwe wona,” kusho uNxasana. UNxasana wagcina evumile ukushiya kulesi sikhundla ngo-2015 emva kokuthola umhlomulo kaR17 million. Isinqumo sokunikwa imali sahoxiswa eNkantolo yoMthethosisekelo ngonyaka odlule. INkantolo yoMthethosisekelo yanquma ukuthi kwakungafanele athole le mali.