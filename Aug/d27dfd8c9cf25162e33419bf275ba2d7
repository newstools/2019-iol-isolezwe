AMAPHARA asolwa ngokuhlalisa lubhojozi abantu eRichards Bay, athi ngeke ayeke ukuzizamela amasentshana kuleli dolobha ngoba akuwona wonke akhuthuza abantu. ISolezwe ngeSonto libe nengxoxo ekhethekile nezinsizwa ezihlala emgwaqweni, emuva kwezibhelu ezimise kwasani edolobheni. Izinsizwa ezintathu zisho ngazwi linye zathi aziyi ndawo ngoba ziyaziphantela. Omunye wabo uMnuz Siboniso Gumede (23) uthi inqwaba yabo izihlalela edolobheni kodwa ayephuli umthetho. “Siqoqa amakhathoni siyowadayisa, siwasha izimoto abantu basiholele, siphathise abaphethe kabi. Silethwe yizimo ezingafani lana nathi asithandi ukuhlala emgwaqweni. “Siyamazi umuntu owakhuthuza umuntu wambulala, uma efika siyamhubha sifuna ukumhambisa emaphoyiseni,’’ kuchaza uGumede. Uthe baxakekile kufika iqulu labantu bebangenela ngezagila bethi bayakhuthuza. UGumede uthi lezi zibhelu zidale ukuthi baphile ngokujeqeza, basabe nokuphuma emahontshi abo beyozama edolobheni. Kuthiwa isisusa sendaba wukuthi kwabanjwa inkunzi kwabulawa umshayeli webhasi odabuka esigodini saKwaSokhulu. Lokhu kwacasula abantu bakhona bahlangana nabashayeli bamatekisi, kwangenelwa amaphara ngenduku. Kuthe kusukwa lapho kwahlaselwa abokufika besolwa ngokudayisela amaphara izidakamizwa. Abantu baserenki okuthiwa eyakoSokhulu bakhulumile kodwa bathi bayasaba ukuziveza ngoba bangase baboshwe ngokususa udlame. Bathi sabadina kakhulu isenzo sokubulawa komshayeli webhasi engenze lutho. ‘“Izinsizwa zazigcwele amatekisi zihamba zizingela amaphara, induku yasha usuku lonke. Asiwafuni nokuwabona lapha edolobheni anesihluku kabi,’’ kusho enye insizwa egcizelele ukuthi ingavezwa nhlobo. Umdayisi wokudla erenki uNksz Zandile Mtshali ukufakazele ukuthi amaphara ayantshontsha, abasebenzisa kabi asebaqedile futhi bayafisa kube nesisombululo ngendaba yawo. “Ngisho ngabe ubeke insipho yokuwasha izitsha, uphenduka ingasekho isiyodayiswa. Bayashesha, into bayithatha ngomzuzwana unganakile. “Ngingajabula uma kungase kube nendlela yokuxazulula le ndaba, lungabuyi udlame obelukhona luyasiphazamisa, siyazizamela ngokudayisa ukudla,’’ kuchaza uNksz Mtshali. Omunye umshayeli wetekisi obedla erenki ocele ukungavezwa, ulibeke ngembaba elokuthi bawabhaxabulile impela amaphara futhi selokhu bekwenzile lokhu kushaya umoya. “Kade behlala la eduze kwethu kodwa sebebalekile bahlala ezikhotheni manje. Sekunesikhathi bafika baneminyaka futhi bayanda. “Akhona amaphoyisa angathembekile asebenzisana nabantu bezidakamizwa, bathathe imali futhi amaphara awafihli ayakusho lokho,’’ kuchaza le ndoda. Okhulumela uMasipala uMhlathuze uMnuz Mdu Ncalane uthe kunesikhalo ngebhilidi okuthiwa kugilwa kulo imikhuba elisedolobheni. “Imeya uMhlongo ikhiphe umyalelo wokuthi silivakashele silihlole sithole umnikazi walo. “Zikhona izikhalo zokuthi kudayiswa izidakamziwa kulona, yingakho silifakela izibuko. Siyasebenzisana-ke nezinye izinhlaka ukuqeda yonke le nto ehlasele idolobha,” kusho uNcalane. Ubonge abemboni yamatekisi ngokubambisana nomasipala ekutholeni izisombululo.