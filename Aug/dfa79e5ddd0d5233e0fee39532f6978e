I-IFP iyaphikisana nesiphakamiso esenziwe ikomidi elibhekelele ukubuyiswa komhlaba elenze isincomo sokuthi kuqedwe Ingonyama Trust Act. Umkhulumeli we-IFP uMnuz Mkhuleko Hlengwa uthe abahambisani nesiphakamiso sekomidi, wengeza ngokuthi abathuki ngalesi sincomo ngoba yinto vele ekade yahlelwa. "Asikholwa ukuthi kunesidingo sokuba kubuyekezwe Ingonyama Trust noma iqedwe," kusho uHlengwa. Lesi sincomo sakamuva sokuqedwa kweNgonyama Trut Act, sisekwe ngisho nawuSihlalo wekomiti elibhekelele ukubuyiswa komhlaba ePhalamende Inkosi Mandla Mandela. UMandela uthe lo mbiko basazowudingida beyikomiti. "Udaba lweNgonyama Trust luzoba phezulu uma sesixoxa njengekomiti, kanti futhi ikomiti lethu lihlela ukuvakashela KwaZulu-Natal luyoxoxa ne-Trust ngalolu daba," uMandela ucashunwe esho kanje kwabezindaba. Leli komiti liphakamise ukuthi Ingonyama Trust Act eyaphasiswa ngo-1994, ngaphansi kwayo okunomhlaba ongama-hectares angu-3 million, iqedwe. Ukuqedwa kweNgonyama Trust Act kusho ukuthi Isilo sizosala singesenamhlaba. Kusuke umsindo phambilini uZulu wasola uhulumeni we-ANC ngokukhomba ngomunwe isihlalo, kwanezinsongo zempi ngesikhathi leli komiti liphakamisa ukuthi kuqedwe Ingonyama Trust  Act. Naso Isilo kweminye yemikhosi yaso sasonga sithi umuntu ozolokotha umhlaba waso uzohlangana nemamba uphuza umhluzi. ISilo esisanda kubuya eWales lapho kade sihambele kwelamaNgisi njengengxenye yemigubho yokukhumbula impi yaseSandlwana, kulindeleke ukuthi sisebenzize umkhosi weSivivane ozoba kulempelasonto KwaNongoma ukuveza ilaka ngalesi sinyathelo sakamuva sekomidi. Imizamo yokuthola okhulumela iNdlunkulu kaZulu uMntwana Thulani Zulu ayizange iphumelele ngoLwesine njengoba ucingo lwakhe belukhala lungabanjwa. Ethintwa uSihlalo webhodi yeNgonyama  Trust ijaji Jerome Ngwenya uthe uyazifikela uphuma eWales ubengakawuboni umbiko. "Ngisazowufunda umbiko bese ngiyakwazi ukuphawula kahle," kusho uNgwenya. USihlalo wezinduna KwaZulu-Natal uMnuz Vusi Mthethwa uthe kuzomele bahloniphe abadala bezwe ukuthi bona bathini. "Uyakhumbula ukuthi Ingonyama yathi isazobiza izinduna lokho bekungenzeki, siyathemba ukuthi uma sesihlangene ilapho lolu daba luyoxoxwa khona, kulukhuni ukukhuluma ngalolu daba ngoba lubucayi," kusho uMthethwa.