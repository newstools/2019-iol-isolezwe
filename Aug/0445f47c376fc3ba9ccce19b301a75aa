Lezi zindaba zivele esitatimendeni esithunyelwe kwabezindaba izolo, lapho uMnuz Zanoxolo Mpeta ophethe amahhovisi eSassa KwaZulu-Natal ethe ukuthulwa kwenombolo kaWhatsApp kuzosiza leli hhovisi ukuxazulula izinkinga ngokushesha. “Le nombolo izosilekelela ukusiza abantu abadinga usizo lwethu. Siyathemba bazoyithokozela abantu ngoba sizimisele ukuthuthukisa izindlela esilekelela ngayo umphakathi. Abantu abathola izibonelelo nempesheni bazokwazi ukuthumela uWhatsApp babuze ngemali yabo noma bacele ukuthi kuvakashelwe labo abagulayo noma abangakwazi ukuzihambela kodwa bedinga izinsiza zakwaSassa.” Abantu abadinga usizo lwakwaSassa bangathumela uWhatsApp ku-0716071514 noma bashayele u-033 846 3400. Kuzokhumbuleka ukuthi abantu babevamise ukukhala ngokuqolwa imali yabo yempesheni ikakhulukazi uma isuke izophuma iyisamba. ISassa iyalwa nalo mkhuba wokuqolwa kwabantu. Abanye ababeqoliwe ababebhalwe yiSolezwe sebeyitholile imali ababeqolwe yona emuva kophenyo lukaSassa namaphoyisa. AbakwaSassa baxwayise amaqola ukuthi awuyeke lo mkhuba ngoba bazowabamba bese umthetho uyawajezisa.