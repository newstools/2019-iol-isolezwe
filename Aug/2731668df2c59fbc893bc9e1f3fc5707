UMnuz Stavros Nicolaou, ongomunye wabaphathi benkampani ekhiqiza imishanguzo i-Aspen Pharmaceutical, wanikela ngezigidi zamaRandi esebenzisa inhlangano iHellenic, Italian and Portuguese Alliance (HIP) ukuthumela le mali ebhange lomkhankaso weCR17 ngo-2017. Kuma-email aputshukile kuvela neminye imikhankaso kaCR17 lapho kukhombisa khona ukuthi uNicolaou waletha abanye osomabhizinisi abangu-23 ukuba banikele emcimbini owubukhazikhazi owawuhlelwe umeluleki kaRamaphosa, uMnuz Donne Nicol, ngoDisemba 2017. Imali yafakwa eStandard Bank kwi-akhawunti kaRia Tenda Trust. Kuleyo nkampani abanye abaphathi bayo kubalwa owayeyisikhulu esiphezulu kwaMTN uMnuz Sfiso Dabengwa, owayengumphathi weNUM uMnuz James Motlatsi, umphathi weCyril Ramaphosa Foundation uNicol, nesikhulu kwezokucwaninga uDkt Crispian Garth Olver. Kula ma-email kuvele nomphathi wakwaPick * Pay uMnuz Raymond Ackerman okuthiwa wafaka uR1 million ngoJulayi 2017. Kukhona nomphathi we-eNCA uMnuz Johnny Copelyn noMnuz Colin Coleman osebenza ebhange nabanye abanikela. Okunye okuvelile ukuthi uNgqongqoshe wamaBhizinisi kaHulumeni, uMnuz Pravin Gordhan, wasiza kakhulu ukuba osomabhizinisi baseLondon baqoqe umnikelo kaR15 million ukuxhasa umkhankaso kaRamaphosa.