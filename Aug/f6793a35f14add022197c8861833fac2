Ethula inkulumo yakhe enkundleni yokucobelelana yezinsuku ezimbili yothishanhloko abangaphansi kweSadtu eCoastlands Hotel eThekwini izolo, uMshengu uthe bonke othishanhloko abenze lokhu kumele bazilungiselele ukubhekana nolaka lwakhe. “Ngiyazi ukuthi phakathi kwenu bakhona othishanhloko abenze lokhu, kumele ngabe kumanje bashaye ulayini lapha kumina bazoxolisa,” kusho uMshengu. Uthe akusizi ngalutho ukujaha ukuthi abafundi baphase kakhulu kodwa bebe bengazi lutho. “Izinombolo zokuphasa azisho lutho, into ebalulekile ukuthi sikhiqize abafundi abazokwazi ukuthi babe wutho kusasa, angimelene nenkolo kodwa le nto yokufundisa izifundo zeBhayibheli ezikoleni ayisizi ngalutho,” kusho uMshengu. Kunothisha abaningi lapha KwaZulu-Natal abayekisa ukuthi kufundwe i-Maths ne-Science ezikoleni zabo ngoba befuna ukwenyusa izinga lokuphasa labafundi babo. Kuthiwa othishanhloko bayakwazi ukuzinqumela ukuthi iziphi izifundo ezizofundwa ezikoleni zabo ngoba bebona uhlobo lwabafundi abanalo. Kule nkundla yokucobelelana yezinsuku ezimbili, othishanhloko abangaphansi kweSadtu babhunga ngezindlela ezingasetshenziswa ukuze kuphuculwe imfundo. “Emakhaya nasemalokishini kusagcwele izingane zabantu abamnyama ngeke uthole izingane zalezi ezinye izihlanga zifunda ezikoleni zethu. “Ikhona into emphakathini ethi izikole eziningi eziphethwe ngamalungu eSadtu azenzi kahle, zikhungethwe izinkinga, kubangwa nezikhundla, kumele le nto isikunyelwe. “Akumele kuthi ngoba ubaba wakwaMshengu udipha izinkomo endaweni bese eyakhethwa afakwe esigungwini esilawula isikole. “Kwi-SGB kumele kufakwe abantu abazokwazi ukubamba iqhaza kuthuthukiswe imfundo yezingane zethu,” kusho uMshengu. UNobhala weSadtu KwaZulu-Natal, uNksz Nomarashiya Caluza, uthe iyabakhathaza indaba yamalungu omphakathi abuka izikole njengezindawo zokwenza inzuzo. “Kunosomabhizinisi abanganendaba nemfundo kodwa obathola ezikoleni baze baphazamise nokufunda ngoba befuna ukuhlomula ngenkani ezinhlelweni zentuthuko ezisuke zikhona ezikoleni,” kusho uNksz Caluza.  