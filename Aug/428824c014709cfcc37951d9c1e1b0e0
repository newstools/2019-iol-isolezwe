Izolo iNkantolo yasePitoli iyalele ukuthi ihhovisi likaMkhwebane likhokhe u-85% wezindleko zeDA nezeCouncil for the Advancement of the South African Constitution (Casac) ngodaba oluthinta i-Estina Dairy Farm, eseVrede, eFree State. Ngaphandle kwalokho u-7.5% kulezo zindleko inkantolo iyalele ukuba zikhokhwe uyena ngqo ephaketheni lakhe u-Advocate Mkhwebane. Okhulumela u-Advocate Mkhwebane, uMnuz Oupa Segalwe, uthe bazosiphikiza isinqumo senkantolo. USegalwe uthe u-Advocate Mkhwebane, uzokuphonsela inselelo lokho nokuthi kubekwe eceleni umbiko wakhe ngaleli pulazi. I-DA neCasac, ngo-Okthoba nyakenye baveza ukuthi u-Advocate Mkhwebane akazange alandele imigudu efanele ukuphenya izikhulu zepolitiki ezazithinteka kulolu daba lwe-Estina okwakudliwa khona imali. NgoMeyi inkantolo yahambisana neDA neCasac yabeka eceleni umbiko ka-Advocate Mkhwebane. “Lolu phenyo oluthinta i-Estina lwaphothulwa ngo-2015, engakangeni kuleli hhovisi u-Advocate Mkhwebane,” kusho uSegalwe. Kulolu hlelo kwachithwa uR200 million okwakufanele kuhlomule kuwo abalimi abasafufusa. Kunezinsolo zokuthi ingxenye yale mali yasetshenziswa ukukhokhela umshado wabakwaGupta owawuseSun City Resort ngo-2013. I-DA ithe akahambe u-Advocate Mkhwebane, i-IFP yona ithi kuyihlazo ukuthi kufANele akhokhe izindleko zamacala amchithayo. I-ANC iziqhelelanisile nomkhankaso okuthiwa uhlelwa yiyona wokumashela ihhovisi lika-Advocate Mkhwebane.