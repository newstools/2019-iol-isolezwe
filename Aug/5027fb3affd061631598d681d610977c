ISilo besikhuluma emcimbini obuhanjelwe yizinkumbi zabesifazane eMkhosini weSivivane esigodlweni saKwaKhangel’ amankengane, KwaNongoma, ngoMgqibelo. Ezinye zezincomo ezivela ekomitini elajutshwa nguMengameli Cyril Ramaphosa zithi kumele iNgonyama Trust iphucwe amandla okulawula umhlaba. YiSilo esiphethe iNgonyama Trust elawula umhlaba ongu-29.67%. ISilo sithe sidumele sibuya eBritain ekupheleni kwenyanga edlule sizwa lezi zindaba. UNgangezwe uthe abantu abasebenza kuleli komiti abakuqondi ukuthi abantu baso baphila kanjani. “Angikaze ngithintwe ngalokhu engikuzwe sengibuya. Ngizwa kuthiwa umhlaba uzohlukaniswa bese unikezwa abantu abanye babo babanjwe ngobhongwane njengoba kunekhomishini ephenya ngokulawulwa koMbuso yidlanzana. Ngiyajabula ukuthi owayenguNdunankulu uMnuz (Willies) Mchunu, ngonyaka odlule wathi azikho izingxoxo ezaba khona ezithinta lolu daba ngesikhathi yena esenguNdunankulu. Bengingakezwa noNdunankulu uMnuz Sihle Zikalala ekhuluma ngalolu daba. Ngilindele ozongitshela ngalo ukuba angiqonde,” kusho iSilo. ISilo sithe sizokhuluma kabanzi ngalolu daba eMkhosini woMhlanga ozoba ngenyanga ezayo.