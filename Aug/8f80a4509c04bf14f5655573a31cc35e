UVUKE umbhejazane wabhikisha ngaphandle kwenkantolo umphakathi waseMashona, eMahlabathini, oLundi, uphikisana nokuba kunikezwe ibheyili inyanga (51) eboshelwe icala lokudlwengula umfundi oneminyaka engu-12. Umsolwa oyinyanga endaweni kuthiwa uboshwe ngoLwesihlanu olwedlule ngezinsolo zokuthi udlwengule intombazane yakamakhelwane. UMnuz Siphamandla Shoes Buthelezi (51), ubevele eNkantolo yasoLundi izolo ngecala lokudlwengula. Icala lihlehliselwe uLwesine, ukuze kuzophuma isinqumo ngesicelo sebheyili. Isolezwe lithole ngomthombo osondelene nalolu daba ukuthi umsolwa wafike waphuzisa utshwala unina wale ntombazane, kuthe esephuze kakhulu unina wabe eselala emzini wale nyanga. Kuthiwa wayehamba nengane yakhe eneminyaka engu-12. Inyanga yabe isithi ayilale nezingane zayo le ntombazane. Kuthiwa yilapho le nyanga yanyonyobela ingane ezinye sezilele yabe isiyidlwengula. Isolezwe lithole ngomthombo ukuthi indaba ivezwe umngani wale nyanga eyayimxoxela ngesenzo sayo. “Umgilwa wamsabisa ngokuthi uma eke wakhuluma ngalolu daba uzombulala noma amthumele ngotikoloshe. “Ingane yabe isithula. Indaba isivela ngomngani wayo le nyanga, owaxoxelwa ngokwenzeka. Baxabene naye wabe esedalula zonke izindaba. Udaba lufike emndenini wentombazane, uma ibuzwa yabe isivuma ithi yayisatshiswa ukuba ingasho. “Ihloliwe kodokotela kwatholwa ukuthi idlwenguliwe ngempela. Kumanje umphakathi udiniwe ilesi senzo,” kusho umthombo osondelene nalolu daba. Ilungu lomphakathi eliphinde libe ngumholi we-NFP oLundi, uMnuz Sphamandla Ntombela, lithe impela abahambisani nokuba umsolwa athole ibheyili. “Besikhona impela enkantolo ukuze sizophikisa ukuba athole ibheyili ngoba izingane zethu asiboni ukuthi zizophepha uma ephuma. Lezi zinsolo zibucayi njengoba esolwa ngokudlwengula ingane elingana nabazukulu bakhe. “Kumele ahlale ngaphakathi kuze kube kuphuma isinqumo ngecala. Umphakathi ubulindele ukuba uyena ovikela le ngane,” kusho uNtombela. Okhulumela amaphoyisa KwaZulu-Natal, uLt. Colonel Thulani Zwane uthe, “Kuvulwe icala lokudlwengula esiteshini saseMahlabathini. Umsolwa uboshiwe, uvele enkantolo namhlanje (ngoMsombuluko).”