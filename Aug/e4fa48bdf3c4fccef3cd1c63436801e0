Kuthiwa kunohlelo olukhulu lwamanzi lukaR170 million, oluphazamisekile eNyakatho yeTheku ngenxa yokugxambukela kwezinhlangano zosomabhizinisi. Lesi sihlava kuthiwa sidlange kakhulu ophikweni lwamanzi nolobunjiniyela. Kuthiwa kukhona nohlelo lokushintshwa kwamapayipi amanzi lukaR100 million nalo oluphazamisekile, kukhona nolunye lukaR48 million, iBurbreeze Reserviour lapho usonkontileka elinde imvume yokuqala ukusebenza. Ophikweni lobunjiniyela kuthiwa kunezinhlelo eziningi eziphazanyiswe yimibhikisho yamalungu omphakathi nezinhlangano zosomabhizinisi. IKhansela leDA, uMnuz Thabani Mthethwa, lithe kunzima ezikhulwini zikamasipala ukuxazulula lesi sihlava ngoba iningi labantu abasezinhlanganweni zosomabhizinisi abafuna amathenda ngenkani basemaphaketheni osopolitiki. “Osomabhizinisi abaningi abakulezi zinhlangano bayizingane zabanye osopolitiki okwenza ukuthi kube nzima ukulwa nendaba yalezi zinhlangano,” kusho uMthethwa. Ikhansela le-IFP, uMnuz Mdu Nkosi, lithe le nkinga iyophela mhla osopolitiki be-ANC bakhipha igenge yezinhlangano zosomabhizinisi emaphaketheni abo. “Le nto iqale kancane yagcina yanda ngoba azikho izinyathelo ezithathwayo, akukwazi ezweni elinomthetho ukuthi kubekhona abantu abamisa izinhlelo zentuthuko kodwa kungathathwa zinyathelo, enye into ekhona wukuthi legenge iphinde isetshenziswe ngabanye osopolitiki abasuke befuna ukufeza izinhloso zabo,” kusho uNkosi. IMenenja yoMkhandlu, uMnuz Sipho Nzuza, ithe basuka kude nodaba lwezinhlangano zosomabhizinisi. “Bakhona abantu abenza kahle ezinhlanganweni zosomabhizinisi ikhona futhi nenhlese yobugebengu, esikushoyo wukuthi abenza kahle nathi ibhizinisi zikhona izindlela zokuxoxa nabo, noma singasho ukuthi bonke bakahle. Abangenzi kahle sibadlulisela emaphoyiseni, iyona ndlela esiyisebenzisayo ukubhekana nobugebengu ngoba kokunye uthola ukuthi abantu abagila imikhuba abasiwo amalungu ezinhlangano zosomabhizinisi,” kusho uNzuza. Umkhandlu uphinde wazwakalisa ukukhathazeka ngokuthi ukweletwa imali elinganiselwa kuR5.2 billion, wezidingo. Izikhulu zithi phakathi kwabantu ababakweletayo kukhona neminyango kahulumeni ebakweleta uR524 million kuthi izinkampani zikahulumeni zibakwelete uR109 million. Kuvela nokuthi kukhona namakhansela nezisebenzi zikamasipala nazo ezikweleta imali yezidingo enguR16 million, kube nezikhulu zomkhandlu ezikweleta uR13 million. Umgcinimafa woMkhandlu uMnuz Krish Kumar uthe into emenza angalali ebusuku yindaba yezikole ezingena ngaphansi kwesigaba 20 ezikweleta ugesi. Uthe wudaba olubucayi lolu ngoba abakwazi ukuthi bazinqamulele ugesi noma yikanjani kulezi zikole. Umkhandlu uphinde wakhala ngokuthi kunemali enguR581 million esebenze budedengu. USomlomo uMnuz Willima Mapena uthe inkinga yokusebenza kwemali budedengu idinga wonke umuntu ukuba abambe iqhaza iqedwe ngoba iveza isithombe esibi emphakathini ngomkhandlu. UNzuza unxuse ukuthi amakhansela enze iziphakamiso zokuthi kungaliwa kanjani nale nkinga.