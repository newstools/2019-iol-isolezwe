Izolo ekuseni kube nesixakaxaka ngesikhathi amadoda ethelwa othulini inkampani ezimele yonogada. Kulimale unogada oyedwa, odubulekile kulesi sigameko. Isolezwe lithole ukuthi amadoda ayisikhombisa agasele kulezi zitolo, akhomba onogada ngezibhamu besamatasa befaka imali emotweni. Kuthiwa kube nokudubulana phakathi konogada nalezi zigebengu, ezinye zabaleka zilambatha, ezinye zasala enkundleni. Okhulumela amaphoyisa kuleli uBrigadier Vishnu Naidoo usiqinisekisile lesi sigameko wathi amaphoyisa agcwele izinkalo athungatha abanye abasolwa. “Abasolwa bebezama ukubamba inkunzi, badubulane nonogada benkampani ezimele. Kube sekudubuleka abasolwa ababili, bashonela endaweni yesigameko. Omunye unogada udubulekile kodwa uphuthunyiswe esibhedlela. Kutholwe izibhamu ezimbili i-rifle nesincane endaweni yesigameko. Abanye abasolwa babalekile endaweni. Basathungathwa,” kusho uNaidoo. Abasolwa kuthiwa abazange bayithole imali njengoba benqandiwe. Isolezwe lithole ngomthombo walo ukuthi ezinye izitolo kule ndawo zivaliwe ngesikhathi kunalesi sixakaxaka, zabuye zavulwa. Ezinye kuthiwa ziphazamiseke kakhulu njengoba abantu bebemi izixongololo bebukela obekwenzeka. Lesi sigameko akusona esokuqala senzeka kule nxanxathela yezitolo. NgoJune nonyaka, abasolwa abane, bahlasela kule ndawo, badubula unogada, walimala, bathatha imali engazange idalulwe. Ngonyaka odlule ngoNovemba, kwabulawa owesilisa owayekade ekhiphe imali eningi yokwakha. Wahlaselwa abasolwa abathathu, bambamba inkunzi base bembulala.