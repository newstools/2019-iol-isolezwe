Lokhu kuvele esitatimendeni esithunyelwe nguNksz Tandi Mahambehlala, ohola leli thimba, nomdidiyeli, uMnuz Sibonile Besani, kwabezindaba. Izolo ithimba lithe kubalulekile ukuhlelela ingqungquthela ye-ANCYL. “Okusemqoka wukuba inhlangano siyisuse lapho ikhona bese siletha inhlangano ephilayo kubantu abasha ezokwazi ukwenza umsebenzi ibe nabaholi abanohlonze,” kusho isitatimende. UNksz Mahambehlala uthe lokhu kuzokwenzeka uma inhlangano izogxila ekuzibophezeleni ekuthuthukiseni abantu abasha. Uthe kusemqoka nokuthi zonke izinhlaka zenhlangano zivuseleleke kuwona wonke amazinga. “Ubulungu benhlangano ye-ANCYL kumele buvuleleke kubona bonke abantu kusukela kwabaneminyaka ewu-13 kuya ku-35. Izinto ezivimbela abantu ukuthi bathole ubulungu kumele zisuswe. Kumele kufunwe amalungu amasha azokwenza umsebenzi wenhlangano,” kusho uNksz Mahambehlala. Phakathi kwezinto athe bafuna ukuba zilandelelwe wukwandisa abesifazane enhlanganweni. Bazoqala bavakashele izifundazwe kusuka ngoSepthemba 1 ukuhlola ukuthi isimo sabo simi kanjani emagatsheni. “Sikhathazekile ngesimo sokungasebenzi kwabantu abasha iningi labo elibhuquza emakhaya.” Kulindeleke ukuthi ingqungqquthela ye-ANCYL ibe ngonyaka ozayo ngoJanuwari. Isigungu esiphezulu senhlangano samemezela ukuthi akumele kuphele uJanuwari ingazange ibe khona.  