USESILAXAZE phansi isikole “umkhwenyana” wasoLundi, oneminyaka engu-16 osanda kushadelwa umakoti wakhe olingana naye, njengoba ekhala ngobuthongo obumhlasela ekilasini. USiyacela Dlamuka obefunda uGrade 9, eNdlovana High, kuthiwa useyishiye phansi imfundo. Ushadelwe nonyaka ngo-Ephreli, uThando (16), uMaMathebula waseNkandla. UThando ufunda uGrade 10, kwesinye isikole esikhona oLundi. Ngeledlule kuthintwa uyise kaSiyacela, uMnuz Mthandeni Dlamuka, uvumile ukuthi indodana yakhe isisiyekile isikole. “Ezinsukwini ezinhlanu ezidlule ufike nencwadi evela esikoleni lapho kuthiwa angizothatha incwadi yokumsula esikole njengoba ubatshelile nothisha ukuthi useyasula. Kwenzeka lokhu nje waqale watshela mina ukuthi isikole uyasiyeka ngoba uhlaselwa ubuthongo uma esekilasini ngakho ngeke esakwazi ukuqhubeka naso,” kusho uDlamuka. Elandisa Isolezwe uthe indodana yakhe yize ingazange isho ukuthi isizokwenzani ngempilo yayo kodwa uthe uyabona isifuna ukuba umnumzane oziphethe. “Ngiyabona ukuthi usezibona eyindoda lapha ekhaya, ufuna ukuba indoda yomuzi wayo manje. Okuxakayo ukuthi mina kulo muzi wami ngivuka ngo-4 ekuseni yena uze avuke ngo-9. Ngizame konke ukumenza abuyele esikoleni, ngize ngamshaya kodwa wangabuyela. Kumanje ngicabanga ukuya kosonhlalakahle ukuze bezongilekelela,” kusho uDlamuka. Uthe indodana yakhe ithe kungenzeka ibuyele kahle esikoleni ngonyaka ozayo. “Umakoti yena uyaqhubeka esikole futhi uphasa ngamalengiso ngoba uhlakaniphile,” kusho uDlamuka. USiyacela noThando, bathembisane umshado ngonyaka odlule, omunye efunda uGrade 8, omunye uGrade 9. Isolezwe labika ngenkonzo eCorinthians Christian Church in Zion, lapho bathembisana khona umshado. Kuze kwaba nendumezulu yomshado kulo nyaka. Uyise kaSiyacela uthe simdumazile kakhulu isenzo sendodana yakhe sokuyeka isikole kulandela ukushadelwa. USiyacela akazange atholakale ukuba aziphendulele ngalolu daba njengoba kuthiwa ubengekho ekhaya ngesikhathi Isolezwe likhuluma noyise.