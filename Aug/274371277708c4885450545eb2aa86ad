UHanekom owayenguNgqongqoshe wezokuVakasha kuleli, ukhala ngokuthi uZuma wadicilela phansi isithunzi sakhe ngokumbiza ngengede ngesikhathi sobandlululo. UZuma wakubhala lokhu ngemuva kokuba uHanekom azivumela yena ukuthi wahlangana ne-EFF ukuze kwakhiwe itulo lokukhipha uZuma esikhundleni njengoba kwakunevoti lokungabuthembi ubuholi bakhe ePhalamende ngoFebhuwari nyakenye. Evela ngaphambi kwekhomishana ephenya ngokulawulwa kombuso yidlanzana ngenyanga edlule uZuma uthe abanye ababengongqongqoshe oMnuz Ngoako Ramathlodi noSiphiwe Nyanda babeyizingede.UHanekom kuthiwa uthe lokhu okubhalwe nguZuma kuTwittter kwenze umonakalo esithunzini sakhe. UZuma wathi: “Akuzange kungimangaze ukuthi uHanekom wasebenzisana ne-EFF ukungiketula. Uyimpimpi eyaziwayo.” Isolezwe lithinta okhulumela uZuma, uMnuz Vukile Mathabela uthe bayalazi lolu daba kodwa ngeke akwazi ukuphawula ngalo kuze kube ethola ulwazi olugcwele. “Silutholile lolo daba, okwamanje ngeke ngiphawule ngoba kufanele sithinte abanolwazi ngalokhu kuboshwa bese sikwazi ukukutshela ukuthi ngabe sizokuphikisa lokhu noma ngeke sikuphikise. Ngicela ubuye ungithinte senginemininingwane yonke ngokuzokwenziwa uZuma kulolu daba,” kusho uMathabela. Ekuhambeni kosuku esethintwa ucingo ubengasalubambi kwaze kwashaya isikhathi sokushicilela.