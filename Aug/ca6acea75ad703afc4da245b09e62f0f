I-SACP ikusho lokhu emuva kokuthi iNkantolo yeMantshi yaseMadadeni ngeledlule ihoxise icala lokubulala ebelibekwe iMeya yaseNewcastle, uDkt Ntuthuko Mahlaba, okumanje usonga ukubopha uMbuso ngokumbophela ize nokumthunaza. Esithangamini nabezindaba eThekwini izolo, uNobhala wamaKhomanisi KwaZulu-Natal, uMnuz Themba Mthembu, uthe bakubonile ukuhoxiswa kwecala likaMahlaba, wengeza ngokuthi bakhathazekile ngokuthi kububeka sengathi amanye amalungu ayaboshwa ngoba kuliwa izimpi zezombusazwe. “AmaKhomanisi akholwa wukuthi amanye amaphoyisa ayasetshenziswa ngabathile kwezombusazwe ukuhlukumeza izimbangi zabo. “Sizothinta uphiko oluphenya amacala enziwe ngamaphoyisa i-Independent Police Investigative Directorate (IPID), ihhovisi loMvikeli woMphakathi neKhomishini evikela amalungelo abantu ukuba baphenye ngalezi zinsolo,” kusho uMthembu. Uthe ngo-2017 uNobhala wabo eMzimkhulu, uMnuz Nhlanhla Zungu, waboshwa wabuye wadedelwa ngoba wayephethe isibhamu sakhe esisemthethweni kodwa ingekho imvumo. “Maningi amaqabane aseke aboshwa kodwa amacala abebekwe wona abuye ahoxiswa. Kungekudala ilungu lesigungu se-ANC KwaZulu-Natal, uMnuz Mluleki Ndobe, uke waboshelwa icala lokubulawa kukaMnuz Sindiso Magaqa kodwa icala labuye lahoxiswa,” kusho uMthembu. Uthe bafuna kuphinde kuvuswe imibiko emibi yoMncwaningi-Mabhuku ngoMkhandlu weTheku bese kulandelwa izincomo ezenziwe ngayo. “Okunye futhi esikufunayo wukuthi kubhekisiswe indaba yokulawulwa kwamabhasi nonogada eMkhandlwini weTheku,” kusho uMthembu. Uthe bayakwamukela ukuxoshwa kukaNkk Zandile Gumede obeyiMeya yaseThekwini nesigungu ebesilawula uMkhandlu waseMsunduzi. “Lesi sinyathelo sikhombisa ukuthi uhulumeni uzibophezele ekulweni nenkohlakalo nokukhwabisa. Sifuna ukuncoma ubuholi besifundazwe ngalesi sinqumo. Siyathemba futhi ukuthi sizobuyisa ithemba emphakathini,” kusho uMthembu. Uthe bayafisa ukuthi i-ANC ijube umuntu onamava ozothatha isikhundla sokuba yiMeya eThekwini. UMthembu uthe bayasamukela futhi isinyathelo seKhomishini kaZondo sokubiza iMenenja kaMasipala waseThekwini, uMnuz Sipho Nzuza, ukuba izochaza ngamabhuku ezimali omkhandlu kusukela eminyakeni ewu-10 edlule. Ephendula umbuzo othi ngabe iTheku lisengakwazi yini ukuvuka lizithintithe, uSihlalo wamaKhomanisi KwaZulu-Natal, uMnuz James Nxumalo, oke waba yiMeya eThekwini, uthe uyakholwa wukuthi lisengakwazi kodwa wathi kuzothatha isikhathi eside ngenxa yomonakalo osudalekile.