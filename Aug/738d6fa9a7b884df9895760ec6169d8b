USiyabonga Hendry Cele (29)obecathamela izingane ezisuke sezihlukene nezinye kade zidlala sezihamba ngazodwa seziya emakhaya, azithumbe ayozidlwengulela kwenye indawo bese ezishiya khona lapho, ugwetshwe yiNkantolo yaseNtuzuma izolo. UCele uzivumele yena ukuthi wadlwengula owesifazane oneminyaka ewu-21, izingane ezintathu ezineminyaka ephakathi kowodwa neyisikhombisa ngo-2014 kuya ku-2016. IMantshi uNkk L Ndlovu ugwebe uCele iminyaka emithathu ngamacala amathathu okuthumba, icala ngalinye, odilikajele abathathu neminyaka engu-15 ngawokudlwengula amane neyishumi ngokubamba inkunzi kuhlonyiwe. Owesifazane oneminyaka ewu-21 waseNanda amdlwengula wamkhomba ngesibhamu ehla etekisini, wamfaka emotweni yabangani bakhe bahamba baya endaweni ekude, wamdlwengula maqede wamphuca iselula yakhe. Izingane ezimbili azidlwengula ngayinye wayibamba ihamba yodwa isiya ekhaya. Wazithatha waziyisa esigangeni wazidlwengula maqede wazishiya khona. Enonyaka eyodwa wayithatha egcekeni kubo ezinye izingane ezaziyigadile zingaboni wayidlwengulela ngemuva kwethoyilethi. Ummeli wakhe uNkk Rajagopal ongathandanga negama lakhe emcelela emantshini ukuthi imehlisele isigwebo, uthe uCele wakhula engenabo abazali futhi unenkinga yokwehlulwa utshwala, wonke amacala awenza wayewenza ephuzile. Wathi futhi akekho owalimala kubagilwa ngesikhathi behlukunyezwa. Ngaphezu kwalokho wazivumela yena ukuthi amacala uwenzile. UMshushisi uNksz Lihle Ngcobo ukuchithile lokho wathi baningi abantu abakhule bengenabo abazali kodwa abanukubezi muntu. “Ukudlwengula kushiya izibazi ezingeke zicishe kodlwenguliwe, abadlwenguliwe baphelelwa ukuzethemba, bahlala ngokwesaba futhi abanye ngesikhathi bedlwengulwa bayalimala. “Omunye wabagilwa oyingane sizwile ukuthi wayopha ngendlela engachazeki esithweni sakhe sangasese ngoba waqhuma ngesikhathi enukubezwa. Ngesikhathi enza amacala uCele wayeneminyaka ewu-25, wayesemdala ekwazi ukuhlukanisa okuhle nokubi kwakumele abuyeke utshwala uma ebona ukuthi buyamehlula. Icala akalivumanga ngoba ezisola, uvume ngoba ebona ukuthi usebanjiwe,” kusho uNksz Ngcobo. UNkk Ndlovu uthe isenzo sikaCele sokudlwengula izingane kuzona okwakukhona neyayinonyaka owodwa siwubulwane. “Ezinyangeni ezintathu wadlwengula kabili, ezinyangeni eziyisithupha wabuye wenza okufanayo. Ngemuva konyaka wenza okufanayo, lokho akukhombisi ukuzisola ngesenzo sakho. “Izinkantolo kumele ziqaphele ukuthi isigwebo siyamhlumelelisa owenze icala, uyajeza aphinde athole isifundo sokuthi angaphinde enze icala elifanayo,” kusho yena. Uqhube wathi uCele uzofakwa ohlwini lukazwelonke lwabantu okungafanele basondele ezinganeni.  