Laba bebenikwe kuze kube yizolo ngo-12 emini ukuthi bathumele izincwadi zokusula kodwa kwaze kwaba yintambama bengakazithumeli. Bagcine besulile ngokusemthethweni izolo ebusuku. Lokhu kuqinisekiswe okhulumela i-ANC KwaZulu-Natal uMnuz Ricardo Mthembu, otshele Isolezwe ebusuku ukuthi bazitholile zonke izincwadi zokusula kwalaba ezikhundleni zabo. “Siyabonga ngokubambisana nathi nalawa maqabane ebesicele ukuthi afake izincwadi zokusula. Bonke bazilethile izincwadi zokusula kwabo. Siyabonga ngokuthi babe isibonelo esihle uma sibasusa bevume, siyazi bekuyisinqumo esinzima,” kusho uMthembu. Ukwesula kwabo kulandela isinqumo esathathwa yi-ANC emasontweni ambalwa edlule sokuxosha izimeya okubalwa neyaseMsunduzi uMnuz Themba Njilo emuva komhlangano wesigungu esiphezulu sale nhlangano. UNkk Gumede ungomunye walaba basebenzi obekulindeleke ukuthi naye asule emkhandlwini ukuze kulungiselelwe ukungena kukaMnuz Mxolisi Kaunda onguNgqongqoshe wezokuThutha, ezokuPhepha nokuXhumana koMphakathi kulesi sifundazwe osephakanyiselwe kwesobumeya yeTheku. Nakuba uMthembu ekhulume kanje, uMnuz Mzomuhle Dube okhulumela amagatsha abalandeli abaseka uNkk Gumede, uthe akawazi umnqamulajuqu wesikhathi obubekiwe. “Engingakutshela kona ukuthi sisalulekwa kwezomthetho ukuthi yisiphi isinyathelo okumele sisithathe phakathi kokuthi siye enkantolo ukuze uMama angesuli abuyiselwe emsebenzini noma sikhohlwe yilokho simbuyisele njengoSihlalo we-ANC uma sekunengqungquthela (yokukhetha ubuholi beTheku) ngoba unawo amagatsha amaningi amesekayo,” kusho uDube. Uthe uma beya enkantolo bethi ayimbuyisele emsebenzini bazibuza ukuthi uzosebenza kanjani nabantu abasizane nekomiti elikhulu le-ANC ukuthi achithwe ekubeni yimeya.  