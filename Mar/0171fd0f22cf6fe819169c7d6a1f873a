BALIMALE kanzima abesilisa ababili abalimale ngesikhathi bedutshulwa eGoli, ngoLwesithathu. Abosizo oluphuthumayo bakwaNetcare 911 baphuthume endaweni yesigameko kulandela imibiko yokudubula emgwaqweni uR21 eBoksburg. Okhulumela abezimo eziphuthumayo kwaNetcare 911, uMnuz Shawn Herbst, uthe imibiko ikhomba ukuthi laba besilia bebehamba ngemoto encane bebheke eKempton Park ngesikhathi bedutshulwa abasolwa abangaziwa. “Laba besilisa babe sebexilongwa endaweni yesigameko kwatholakala ukuthi balimele kakhulu. Oyedwa wabo ulimele kakhulu njengoba edubuleke ekhanda kanti omunye udubuleke esifubeni,” kusho uHerbst. Uthe laba abalimele babe sebephuthunyiswa esibhedlela ukuyothola ukunakekelwa ngemuva kokuthi abosizo oluphuthumayo bebanike usizo lokuqala endaweni yesigameko. Imbangela yokuhlaselwa kwalaba ababili ayikaziwa, kodwa amaphoyisa abesendaweni yesigameko ukuze enze uphenyo ngokuholele ekuhlaselweni kwalaba besilisa.