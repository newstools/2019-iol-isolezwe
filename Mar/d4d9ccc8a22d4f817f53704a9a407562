Lokhu kuvezwe ngumbiko weStats SA i-Education Series Volume V Higher Education and Skills in South Africa okhishwe izolo. Umbiko uveza ukuthi U-18% wabangakwazi ukuya ezikhungweni ukhala ngemali. Embikweni kusetshenziswe ucwaningo lweGeneral Household Survey (GHS) lwango-2017, oluveza ukuthi * -33.8% wabantu abasha abaphakathi kuka-18 no-24 abafunda ezikhungweni zemfundo. Ku-22.2% ofundayo, u-11.6% ufunda ezikhungweni zemfundo ephakeme. Izitshudeni ezifunda emakolishi amakhono zingu-30.8% kuthi ezifunda emakolishi azimele zibe ngu-7.4%. Kuvele nokuthi abafundi abaqhamuka emakhaya ahola kancane isibalo sabo siphansi. Abesifazane kuvele ukuthi bangu-58% ababesemanyuvesi ngo-2016, kuthi emakolishi babe ngu-57%. Iningi labafundi ababesemanyuvesi lalenza imikhakha yezebhizinisi, i-Commmerce, ezokupheka, ezemfundo, ezobunjiniyela nezesayensi. Iningi lababefunda emakolishi lalenza iziqu iReport 191, ezibuye zaziwe ngeNated. Umbiko uveza ukuthi abathwale imiyezane sinyukile isibalo sabo emanyuvesi sisuka ku-92 874 ngo-2000 saya ku-203 076 ngo-2016. Ngo-2016 abathwala imiyezane emakolishi bangu-135 492. “Inqwaba yabafundi ishiya phakathi ingazange iphothule iziqu. Abanye bathatha iminyaka eyisithupha ukuphothula iziqu zeminyaka emithathu. Bambalwa abafinyelela kuNQF 8-10.” Abafundi abaneHonours bame ku-19.8%, Masters ku-6.3% ezobudokotela bangu-1.4% kubafundi abathola iziqu ngo-2016.