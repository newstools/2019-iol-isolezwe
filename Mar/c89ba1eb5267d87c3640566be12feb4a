UBOSHIWE umlisa osolwa ngokudlwengula isitshudeni maqede waxolisa ngoR 70 wathi owokuthenga ipizza. Umlisa oneminyaka engu-27 kuthiwa uboshwe amaphoyisa aseJohhanesburg Central emuva kokuthi umgilwa  (18)  evule icala lokudlwengulwa. Okhulumela amaphoyisa uCaptain Xoli Mbhele uthi umgilwa, ofunda kwisikhungo semfundo ephakeme eBraamfontein, ubezihlalele eflethini ngesikhathi kutheleka umsolwa engqongqoza emnyango wakhe. Uthe emvulela wabuza ukuthi siyephi esinye isitshudeni ahlala naso wachaza ukuthi asikho, wamphushela embhedeni wamvala umlomo wamdlwengula. Umgilwa uthi emuva kwalokho umsolwa ukhiphe uR70 wawubeka etafuleni wathi uyaxolisa ubengaqondile kodwa akathenge ipizza abambe umoya. Umgilwa akayingenanga indaba yepizza uvele waqonda emaphoyiseni wavula icala wayiswa kudokotela. Umsolwa uzovela enkantolo maduze ezoshushiselwa ukudlwengula