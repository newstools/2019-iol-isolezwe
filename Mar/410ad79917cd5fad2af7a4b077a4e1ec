UMnuz Rudie Heyneke, obhekele ezokuthutha kwi-Outa uthe bakhulumile nezinhlaka eziklelisa abantu ngokwezikweletu bathola ukuthi izikweletu zama-etolls ngeke zifakwe emininingwaneni yabantu. “Akekho umuntu ozobhaliswa kabi ngenxa yokungawakhokheli ama-etolls. Uma kuwukuthi kunemininingwane yokuthi awuwakhokheli ama-etolls ohlwini lwakho lwezikwetu siyacela ufake isikhalo. Ungathinta iCompuscan, Consumer Profile Bureau, Experian, TransUnion, Vericred neXpert Decision Systems ukuqinisekisa ukuthi imininingwane yakho yezikweletu isesimeni esamukelekile,” kusho uHeyneke. Uthe i-Outa isihambise amacala awu-2 000 enkantolo abantu beboshelwa ama-e-tolls. Ugqugquzele abashayeli ukuthi bangawazibi amasamanisi athunyelwa yiSanral, bacele usizo kwi-Outa uma bengazi ukuthi benzenjani. I-ANC eGauteng iphawula ngalolu daba ithe: “Sisibonile isitatimende esisabisa abashayeli bezimoto ukuthi bazoba namagama amabi ezikweletu uma bengawakhokheli ama-etolls. Sicela abantu behlise umoya ngoba akekho umuntu ozongcolelwa yigama uma engawakhokheli ama-etolls. I-ANC ayihambisani nama-e-tolls. Sikubeke kwacaca ukuthi akutholwe ezinye izindlela zokukhokhela ama-e-tolls.” I-ANC ikusho lokhu ngesitatimende esithunyelwe nguNksz Tasneem Motara.