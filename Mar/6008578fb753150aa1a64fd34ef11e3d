Njengomlaleli woKhozi FM ngibona kufanele ngilukhuze uma selundizela phansi ngoba ukhozi lwaziwa njengenyoni endizela phezulu emafini. Ngicela izikhulu zoKhozi ziphume ziphele kulo mqondo wokuthi uKhozi FM lulalelwa abalaleli abagibela amatekisi nezitimela kuphela. Yebo siyavuma ukuthi siyasizakala ngokuthi uZwane asazise ngokuhamba kwezitimela noMsweli asethulele ngobunono isiminyaminya sezimoto emgwaqweni. Umbuzo odinga ukuphendulwa uthi, kungani kungabikwa ngokuhamba kwamabhanoyi oKhozini? Kungabe lukhona yini ucwaningo olwenziwa lwakhipha imiphumela yokuthi abalaleli boKhozi FM bahamba ngamabhasi nezitimela kuphela? OkaVolos uyaphikisana nomcabango wokuthi umlaleli woKhozi akatholakali ebhanoyini. Ngokuzithoba sicela izikhulu zoKhozi zipheze ukwehlisa izinga labalaleli ngoba sikhona sibaningi singabalaleli boKhozi abahamba ngamabhanoyi amakhulu namancane. Kungasijabulisa kakhulu ukuthi sibikelwe ukuthi kunokulibaziseka kokundiza kwamabhanoyi esikhumulweni sezindiza iKing Shaka Airport. Kungamsiza umlaleli woKhozi ukwazi ukuthi sinjani isiminyaminya sezindiza ezingenayo neziphumayo esikhumulweni sezindiza i-OR Tambo International Airport. MaSolezwe, akusikhona ukuzikhukhumeza uma ngithi umlaleli woKhozi uyayidinga imininingwane yokuthi iBritish Airways noma i-Fly Emirates ishiywe yisikhathi yasilela emuva ngemizuzu emingaki? Izikhulu zoKhozi kumele ziqonde ukuthi uKhozi lunabalaleli abasezintweni, abandiza umhlaba wonke beyotshala imali emazweni angomakhelwane. Sisekuzo ezokundiza kwamabhanoyi; ngiyathanda ukwedlulisa amazwi endunduzo kubantu base-Ethiopia ngokushona kwabantu abangu-157 ngesikhathi kuphahlazeka indiza iBoeing 737. MaSolezwe ngiyathanda ukuthi sicathulisane kulo mkhakha wezokundiza kwamabhanoyi ngoba ubucayi futhi abantu abaningi abawuqondi. Okukuqala engifisa kuqondakale wukuthi ibhanoyi alifani nemoto, uma ibhanoyi lilisha kusuke kusho ukuthi liyingozi, akufanele ulethembe kanti imoto entsha isuke isho ukuthi yethembekile, akulula ukuthi yenze ingozi. Uma uthenga indiza kufanele ubuke ukuthi iyisekeni eselihambe amahora amangaki emoyeni ukuze uqiniseke ngokuthi iyilolu hlobo olungaphahlazeki kalula. MaSolezwe okaVolos akasho ukuthi imiqondo yabantu ayidume amabhanoyi kodwa uthi kungakuhle abantu baphume emqondweni wezimoto uma bengena othandweni. Kufanele kungenwe othandweni ngomqondo wamabhanoyi ukuze kujatshulelwe ukuthi isithandwa sakho sesake sathandana nabanye abantu ngaphambi kwakho. Njengoba sengike ngachaza ukuthi ubuhle bebhanoyi busekutheni selindize kangakanani, nasothandweni kufanele kungabukwa kabi ukuthi umuntu sewaqoma noma sewaqonywa abantu abangaphezu kuka-50. Emkhakheni wamabhanoyi asikho isikorokoro sebhanoyi ngoba kuyaziwa ukuthi ukusetshenziswa kakhulu kusho isipiliyoni esiqinisekisa ukuphepha. Nasothandweni akufanele kubalekelwe abantu abanesipiliyoni sokuqoma nokuqonywa kakhulu ngoba bangomakadebona abangasethuswa yizinkinga. Ngeso likaVolovolo