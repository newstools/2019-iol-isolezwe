SITHOLWE sigqitshwe emgodini ngaphansi kombhede kamfowabo isidumbu sowesifazane obethungathwa ngemuva kokunyamalala eKraaifontein, eCape Town. Kubikwa ukuthi uNksz Patricia Masengo-Kock ugwazwe wabulawa wabe esegqitshwa emkhukhwini okule ndawo ngoMsombuluko odlule. Umfowabo useboshiwe, kanti amaphoyisa asondelene nalolu daba aveze ukuthi, uthe waphuza igazi lakhe ngemuva kokumbulala. Umndeni wabika ngokulahleka kukaPatricia ngoLwesithathu olwedlule kulandela ukungafiki kwakhe emsebenzini. Abomphakathi eBloekombos baqala bamthungatha ngokubambisana kodwa kuze kwashaya iSonto engatholwa. NgoMsombuluko amaphoyisa ezwa iphunga eliqandula ikhanda livela emkhukhwini wamfowabo kaPatricia, ongemuva komuzi kaPatricia emgwaqeni uMkhumbisi. Aphenya kulo mkhukhu, azithela phezu kwesidumbu sikaPatricia sigqitshwe ngaphansi kombhede womfowabo. Ilungu lomndeni elikhulume nephephandaba eliwuzakwabo weSolezwe, iDaily Voice, uthe lo wesilisa usanda kuzalwa kabusha (ngokwenkolelo yamaKrestu), futhi ubelekelela kuthungathwa udadewabo. “Ubhema insangu, abhale umculo we-rap, kodwa uwumuntu onomoya ophansi kanti kamuva nje usanda kubhabhadiswa. Manje igama lakhe langempela uMnuz Sathane. Ngesikhathi sithungatha uPatricia ngesonto eledlule wayematasa elekelela amaphoyisa nabomphakathi,”  kusho ilungu lomndeni elithe liyahluleka ukwamukela ukubulawa kukaPatricia. Liqhube lathi: “Ubewumuntu onomoya omuhle, esebenza ngokuzikhandla, futhi ezazi ufunani empilweni. Asikholwa ukuthi umsolwa engabulala udadewabo, asikholwa ukuthi usehambile ngempela. Asikho isikhala somuntu onje (umsolwa) emphakathini wethu. Asimufuni la.” kusho leli lungu lo mndeni. Okhulumela amaphoyisa uSergeant Noloyiso Rwexana, ukuqinisekisile ukuthi owesilisa uvulelwe icala lokubulala. Uthe uzovela enkantolo yeMantshi eBlue Downs kuleli sonto.