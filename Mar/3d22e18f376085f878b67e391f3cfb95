Abaholi be-IFP bagasele emahhovisi eKhomishini ebhekele ukhetho eDundee beyokhononda ngokuhlulwa kwabo ngoba bethi amavoti abekhona abengaphezulu kwesibalo sabantu abebebhalisele ukuvota ngezibalo ezingu-17. Okhulumela i-IFP eNdumeni, uMnuz Xolani Msezana, ubevutha ethi bafuna ukhetho luqalwe phansi ngoba i-ANC ibahlule ngomkhonyovu. UMsezana nabanye abaholi bafike bathethisa izikhulu zeKhomishini bebuza ukuthi kungani zisayinele imiphumela yaseSithembile zaze zayithumela ehhovisi lazo lesifundazwe ekubeni bekunobugebengu. “Silwile impela sifuna ukwazi ukuthi bayenza kanjani into embi kanje ngoba sesifake nesikhalo. Isiphethe kabi le nto eyenziwe ngoba uKhongolose unqobe ngomgunyathi baze bashaya ivolontiya lethu uNksz Dalcey Dlamini obabambe kwesinye isikhungo eziMpisini bekhipha amaphepha okuvota ngemuva kwezakhiwo. Okucasulayo wukuthi amanye amalungu e-ANC abephuze utshwala ethuka uMntwana waKwaPhindangene ethi uzofa embiza nangegama eliqala ngo-g. Bebehambe befuna abantu abazobagwazela ngoR1 000 ukuze babavotele bese beshutha izithombe eziwubufakazi. Nami bangivimbile bacela ukuba ngibavotele bese ngiyashutha banginikeze uR1000. Kubuhlungu okwenzekile,” kubalisa uMsezana. UMnuz Lucky Khumalo, we-ANC, uthe i-IFP inamanga wathi inkinga yayo wukuthi ayifuni ukuhlulwa futhi iyakhohlwa wukuthi i-ward yayivele iphethwe yi-ANC ngaphambi kokuthathwa yi-IFP. “Bona abavume ukuthi sibehlulile futhi njengoba sinqobile kuzoshuba ngempela ngoba sizobajaha sibabophe bonke nalona obeyimeya yabo okweleta izizumbulu zemali kaphethroli. Mayelana nokuthi sinqobe ngomgunyathi, ayikho leyo nto ngoba amavoti angu-17 abawashoyo yilawa abizwa ngokuthi ama-spoilt ballot asuke ecekelwe phansi. Kumanje bagcwele ehhovisi lakwa-IEC bayokhononda. Akekho futhi umuntu we-IFP oshayiwe kodwa lowo abamshoyo uxabane nowe-ANC bephuze bobabili bashayana. Sinenkinga ngaleya ndawo, abantu bakhona baphuza ngokweqile. Ngisho ukukhulisa ingane kuyo akuphephile ngoba kuyaphuzwa akudlalwa,” kusho uKhumalo. Ikhansela elinqobile kube uMnuz Mathula Mbazo Nkosi. UNkk Bridgette Masinga, oyisikhulu seKhomishini yokhetho KwaZulu-Natal, uthe njengoba sebefake isicelo ngemuva kokuphuma kwemiphumela, udaba lwabo seluzokhulunywa ezingeni likazwelonke. “Ngokwemigomo yethu i-IFP inelungelo lokufaka isikhalo ngaphambi kwehora lesihlanu ntambama kusasa (namhlanje). Ngenxa yokuthi isikhalo sabo basenze sekuze kwaba nemiphumela, udaba lwabo seluzoxoxwa ezingeni likazwelonke ukuze kuphenywe ukuthi ngabe kukhona yini ngempela okungahambanga kahle. Okwamanje abaholi be-IFP nezikhulu zethu bahlangene eDundee lapho bebhunga khona lolu daba,” kusho uNkk Masinga. UNobhala we-ANC KwaZulu-Natal, uMnuz Mdumiseni Ntuli, uthe ukuwina kwabo eNdumeni kusho ukuthi umkhandlu usuzowela ezandleni zikaKhongolose. UNtuli uthe umyalezo othunyelwe abantu abavotile okhethweni lokuchibiyela ezindaweni eziningi utshengisa ukuthi basayethemba i-ANC. “Okusele manje wukuthi sisebenzele abantu. Siyazithoba ngokuphumelela ezindaweni ezehlukene sizoqhubeka sisebenzele abantu,” kusho yena. I-ANC ibuyise * -ward 88 eMlaza lapho kwabulawa khona ikhansela uMnuz S’bu Maphumulo nyakenye. Iphinde yabuyisa i-ward ebiyiphethe eHammarsdale lapho kwashona khona ikhansela nyakenye. I-ANC iphinde yanqoba eNewcastle naKwaMhlabuyalingana. I-IFP inqobe olokuchibiyela KwaNongoma.       