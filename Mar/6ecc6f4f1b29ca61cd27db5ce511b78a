UButhelezi uzobe eyogqugquzela abantu ukuthi bahambele umcimbi wokwethulwa kukasomqulu wokhetho we-IFP. NgeSonto i-IFP izothula usomqulu wayo wokhetho eChatsworth Stadium, ethembise ukuthi uza nezisombululo zempilo engcono kubantu baseNingizimu Afrika. NgoMgqibelo uButhelezi uzobe eseWestcliff Shopping Centre nakhona ekhuluma nabantu futhi ebagqugquzela ukuthi bahambele umcimbi wangeSonto. Uzobe ehambisana nobuholi obuphezulu be-IFP kuzo zonke izindawo njengoba le nhlangano imatasa nomkhankaso wayo wokubuyisa isifundazwe saKwaZulu-Natal Kuzothi ngo-4 ntambama ngoMgqibelo uButhelezi ayohlola isimo eChatsworth Stadium ukuqinisekisa ukuthi konke kumi ngomumo. UMnuz Narend Singh ophethe izinhlelo zokhetho kwi-IFP uthe zihamba kahle izinhlelo zabo wagqugquzela abantu ukuthi beze ngobuningi babo eChatworth Stadium ukuzozwa izisombululo ze-IFP ezinkingeni zemfundo, ezokukhulisa umnotho, ezempilo nezinye ezikhungethe iNingizimu Afrika njengamanje. USingh uthe ngeke bazikhohlise ngokuthi bazophatha iNingizimu Afrika kodwa bafuna ukuphatha iKwaZulu-Natal ngoba ubuholi be-IFP buthembekile, abukaze bukhwabanise inkece kunalokho buletha izidingo, bakha izikole bugqugquzele nabatshali bezimali ukuthi bavule amafemu ukuze kuqashwe abantu.