Lezi zindaba zimenyezelwe wumholi weDA, uMnuz Mmusi Maimane, izolo othe abantu baseNingizimu Afrika kufanele bayiseke imashi ukuze kuqedwe inkinga yokunqamuka kukagesi. Uthe ngaphandle kokuhlela imashi uphinde wabhalela uSomlomo wePhalamende, uNkk Baleka Mbete, emcela ukuthi avule iPhalamende njengoba bevalile. “Sifuna ukuthi kuvulwe iPhalamende izinsuku eziwu-14 ukuze sidingide inkinga yokunqanyulwa kukagesi. Sifuna kusheshiswe nohlelo lokucaza i-Eskom, kuthengwe ugesi ezinkampanini ezizimele ukuze abantu baseNingizimu Afrika babe nogesi owenele,” Uthe kufanele baphuthume ngokuvula iPhalamende ngoba ukunqamuka kukagesi kunomthelela omubi kwezomnotho nasekudalweni kwamathuba omsebenzi. “Ngiphinde ngabhalela nePhini likaMengameli, uMnuz David Mabuza, ngicela ukuthi sibe nomhlangano wokuthula kusungulwe ikomidi elizobhekela inkinga kagesi. Sidinga uhulumeni anekele izwe zonke izinkinga ze-Eskom ngoba abantu basengcupheni yokuphelelwa yimisebenzi,” kusho uMabuza. Khonamanjalo i-Eskom ithe ngeke unqanyulwe ugesi kuleli sonto ngoba iziteshi zabo ziphehla ugesi owenele. Ithe nogesi ovela edamini iCohora Bassa, eMozambique wenza isimo sibe ngcono kakhulu uma siqhathaniswa nesangesonto elidlule.