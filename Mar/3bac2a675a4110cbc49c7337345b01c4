UDEDELWE ngebheyili kaR2000 uMampintsha osolwa ngokushaya umculi weGqom’ uBabes Wodumo. UMampintsha ubevele enkantolo yeMantshi yasePinetown ngoLwesibili ntambama ngemuva kokuzinikela esiteshini samaphoyisa eWestville ngezinsolo zokushaya lo mculi. Phakathi kwemibandela yebheyili abekelwe yona uMampintsha, kuthiwe angasondeli kummangali. UMampintsha ufike enkantolo egqoke isikhindi nesikibha esimnyama. Ubefake ukhonkolo onyaweni lwesokudla. Ngesikhathi abezindaba becela ukumshutha uthe akanankinga. Kwisicelo sebheyili ummeli wakhe uPat Magwaza. uveze ukuthi akakaze aboshwe ngaphambilini futhi awekho amathuba okuthi abaleke kuleli. Icala lihlehliselwe uMeyi 15. FUNDA: UMampitsha uvulele uBabes icala lokushaya Ngaphambi kokuthi avele enkantolo uMampintsha, ummeli wakhe uMagwaza, uveze ukuthi uvulele uBabes Wodumo icala lokushaya ngenhloso yokulimaza. Uthe uMampintsha washiya isitatimende esiteshini samaphayisa ngosuku okusabalale ngayo ivideo emveza eshaya uBabes. “Ufike wavula elakhe icala naye ngoba ngaphambi kokuthi kuqale ukuqoshwa kwe-video uthi washaywa nguBabes,” kusho ummeli. Ebuzwa ngemibiko yokuthi ubesephenduke ukudla kwenduku uBabes, ummeli uthe uMampintsha naye uveze ukuthi ubehlukumezeka ebudlelwaneni babo. Uthe kumphathe kabi ukuphuma kwe-video ngoba iveza uhlangothi olulodwa. 