UMnuz Reginald Luthuli (42) onamatekisi amabili asebenza ngaphansi kwenhlangano Umgababa Taxi Association, uthi ubhaxwe amaphoyisa emzini wakhe ngoLwesine odlule wacishe wafa. Ufuna udaba lungenwe uNgqongqoshe wamaPhoyisa, uMnuz Bheki Cele ukuze kwenzeke ubulungiswa. Uthe ubelele ngesikhathi ezwa kungqongoza umuntu ngendluzula, wabuza ukuthi ubani, baqala bashaya isicabha besho ukusibulala. Baqala bamfasa ngezinsimbi ngemuva, bembuza imibuzo elandelwe yisibhaxu, wakhala ubumaye. "Ngavula ngababuza bathi bangamaphoyisa, bangena bagcwala indlu. Ngabachazela ukuthi angithembi lutho, ngicela ukushayela esiteshini ngibuze. Kwaba ngiyinyathele emsileni, baqala bangishaya bethi angikhiphe isibhamu. Indlela abangishaya ngayo ukube nganginaso ngangizosikhipha." Uthe wazama ukuchaza ukuthi akanaso ngisho isihlilingi, kwavele kwaba sengathi ubabanga ulaka bamshaya kakhulu kunakuqala baze bamvala ngocwazi ebusweni, sasho isimbambamba. Lesi sibhaxu uthi sasihambisana nenhlamba. "Ngize ngavuma ukuthi sikhona ngenzela ukuphefumula. Ngabatshela ukuthi sikwenye indlu. Ngathathwa ngayiswa khona. Nakhona ngifike ngakhomba into engekho, bacasuka bafa baqala phansi ngesibhaxu," kuchaza uLuthuli Uthe baphuma lapho bashaya izimoto ngejubane bahamba. Uthe ngendlela ezazigijima ngayo izimoto ngesikhathi besuka kuyena, akakwazanga ukuthatha izinombolo zezimoto ababehamba ngazo. Okunye okumxakayo ukuthi isiteshi esiseduze naye saseManzimtoti, sithi asikaze siwakhiphe amaphoyisa aso ngaleso sikhathi. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aphenya icala lokushaya ngesihluku, bekungakaboshwa muntu.