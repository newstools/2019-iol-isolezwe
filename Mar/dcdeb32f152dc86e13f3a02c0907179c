Ilungu lebandla okuthiwa likhonza ePinetwon kodwa ebeliye eMthwalume liyofundisa intsha ehlala ezikhungweni ezehlukene ngeledlule njengoba kuvalwe izikole, kuthiwa lihehe umfana nomngani wakhe lathi liyobathengela unemenayithi. Lesi sigameko kuthiwa senzeke ngoMsombuluko owedlule kodwa umgilwa kuthiwa uze wabhoboka kwabakubo ngoLwesine ngokwenzekile. Unina omncane womgilwa elingeke lidalulwe igama lakhe ngoba kuvikelwa umgilwa, uthe indodana yakhe ifike nesikhwama ngoLwesithathu iphuma kulesi sikhungo ehlala kuso, wazitshela ukuthi izowasha ngoba kubuye kube nenkinga yamanzi esikhungweni. “Ngithe uma ngimbuza wathi uvakashile, ngemuva kwalokho uthe uyagula, ngisamangele ukuthi uphethwe yini ngabona ukuthi kubi, uphelelwa ngamandla, ngafonela khona esikhungweni ngibuza ukuthi kungani bengasitsheli ukuthi ingane iyagula. Umsolwa ufike ngemoto wamthatha wamphuthunisa emtholampilo. Bamxilonga base bethi kunenkinga anayo kumele ayokhuluma nosonhlalakahle nakhona akasheshanga ukukhuluma iqiniso kodwa ugcine ekhulumile,” kusho unina womgilwa. Uthe umgilwa nomngani wakhe babizwa wumsolwa ebusuku, ugesi ungekho wathi mabahambe naye ayobathengela unemenayithi. Baphuma lapho belala khona beyothenga lowo nemenayithi. Kuvela ukuthi bagcine bengasabuyelanga endlini abajwayele ukulala kuyo okulapho kusolwa ukuthi lesi sigameko senzeke khona. Uthe baphoxeke kakhulu ngokwenzekile ikakhulukazi ngoba indodana yakhe ibiqala kulo nyaka ukuhlala esikhungweni yize beyijwayele ukudla kusona kwazise sibuye siphakele abaswele ukudla emphakathini. Okhulumela amaphoyisa kulesi sifundazwe uCol Thembeka Mbele, uthe kuboshwe owesilisa okulindeleke ukuthi avele namhlanje enkantolo oThuthwini, ngecala lokudlwengulwa komfana oneminyaka ewu-16. UMnuz Yusuf Mohammedy okhulumela ibandla uthe bazwile ngalezi zinsolo kodwa akukho abangakuphawula ngazo, bazodedela abomthetho benze umsebenzi wabo.