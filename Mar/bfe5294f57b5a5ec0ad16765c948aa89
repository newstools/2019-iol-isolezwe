Ohlwini lwamagama angu-200 athunyelwe yi-EFF enhlanganweni eyengamele ukhetho i-IEC, uRingo ungunombolo 39. Okhethweni olwedlule leli qembu lathola izihlalo ezingu-25 kuzwelonke. Lo mculi akakufihli ukuthi uyilungu eliqavile laleli qembu njengoba nasezinkundleni zokuxhumana ecela abantu ukuthi balivotele. Ukhona futhi kwi-albhamu yokukhankasa etholakala mahhala kwi-website ye-EFF okucula kuyo noNtando Duma nabanye. URingo akafunanga ukuphawula ngokuba sohlwini wathi udaba oludingidwa ngaphakathi eqenjini. NgoJanuwari ekhuluma naleli phephandaba wathi akanavalo ngokuthi kukhona lapho engeke aqashwe khona ngenxa yokuthi ungumlandeli we-EFF. “Akekho umuntu ongangivala umlomo. Ithalente ngelami futhi ngiyabathanda abantu. Angesabi lutho. Ngaphambi kokuthi ngibe wumculi, ngingumuntu. Angibalaleli abathi kumele ngingazihlanganisi nepolitiki. Abantu kumele bavuke babone ukuthi kwenzakalani ezweni. Abantu bafuna ushintsho futhi i-EFF engiyibona isebenzela abantu. Iphethwe ngabantu abasha abazi ikusasa futhi bebeseqhulwini lemfundo yamahhala emanyuvesi. Izinto ziyajika, isikhathi siyashintsha, abantu abanamandla ngabantu abasha,” kusho uRingo. Umlingisi, uFana Mokoena omele i-EFF ePhalamende, naye angase abuyele njengoba engunombolo 11 ohlwini.