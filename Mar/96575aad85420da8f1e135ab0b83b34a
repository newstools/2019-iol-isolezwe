Lo mlisa eligodliwe igama lakhe, usevulele isoka elisha lengoduso yakhe icala ngoba elisola ngokumshayela ucingo limsabise ngokumbulala. Uthe le nkinga iqale ngesikhathi ethola ukuthi ingoduso yakhe isiqome omunye abasebenza naye. Uthe ngoJanuwari nonyaka ukuqinisekisile lokhu ngesikhathi ekhuluma nalo mlisa. “Ngesikhathi ngiyibuza ingoduso yami yathi lo mlisa uyayishela kodwa abathandani naye. Kwathi ngobunye ubusuku wayishayela ucingo lo mlisa yakhuluma naye yaphika kodwa ukuthi bayathandana. Ibe seyithi angimshayele ucingo lo mlisa ngikhulume naye kodwa yena wangitshela ukuthi bayathandana futhi uzimisele ngokuyilobola ngePhasika kulo nyaka. Wangitshela ukuthi angingakhushukelwa ushukela,” kusho lo mlisa. Uthe kusuka lapho isimo asizange sisaba sihle phakathi kwakhe nengoduso yakhe njengoba ethe ugcine eseya kubo kwayo wababikela ngalokhu. Lo mlisa uthe ube esecela ukuthi bambuyisele izinkomo ayezilethile ngesikhathi elobola ingoduso yakhe. Uthe kubo kwengoduso bamtshele ukuthi bazokwazi ukumkhokhela izinkomo zakhe ngo-Ephreli nonyaka. Uthe isimo sakhe siqale ukuba nzima esethola izingcingo ebezimsabisa zithi kufanele ahambe ajeqeze ngoba lo mlisa ethi wazi yonke iminyakazo yakhe. “Ubengishayela ucingo ngenombolo efihliwe angitshele ukuthi uzongibulala. Uthe esuka wabe engishayela ucingo ngenombolo yakhe yeselula esasho into efanayo, esho nokuthi uyangazi ukuthi ngihlala kuphi nokuthi ngisuke ngikuphi usuku nosuku. Wangitshela nokuthi uyangibona uma ngiya kuyona ingoduso yami. Okungixakayo ukuthi mina ngayiyeka ingoduso yami emuva kokuthi lo mlisa esengitshelile ukuthi uzimisele ngokuyilobola kodwa manje uyangisabisa. Angazi ukuthi ungisabiselani. Mina sengiphilisa okwenyamazane,” kusho lo mlisa. Uthe unethemba lokuthi njengoba esevule icala emaphoyiseni kukhona okuzokwenzeka mayelana nalolu daba. Okhulumela amaphoyisa KwaZulu-Natal, uCol Thembeka Mbele ukuqinisekisile ukuthi amaphoyisa aphenya icala lokusabisa. Uthe kukholakala ukuthi lo mlisa uthole ucingo obeluvela kumuntu obesabisa ngokumbulala ngoMsombuluko ekuseni. Imizamo yokuthola ingoduso nesoka layo elisha ayiphumelelanga, inombolo ebeyikhishwe yilo mlisa ibanjwe omunye othe akalona isoka lengoduso yalo mlisa futhi akazani nayo kanti ucingo lwengoduso belukhala lungabanjwa nemimiyalezo ebeyithunyelelwa yona ayiphendulwanga kuze kwashaya isikhathi sokushicilela.