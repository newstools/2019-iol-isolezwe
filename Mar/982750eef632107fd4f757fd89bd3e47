USya, ozakhele udumo ngokuba umhleli wedili lomculo i-jazz, Ugu Jazz Arts Festival, uthe ubulungiswa bugcine benzekile ngokuboshwa kukaMsomi. USya waphumela obala ukuthi ufuna aboshwe uWelcome ngokunqwaha nezigidi zemali amkweleta zona. Okunye okukhalisa uSya ukuthi ngesikhathi eyovulela uWelcome icala amaphoyisa, amtshela ukuthi indaba abayilungise bobabili. “Siyabonga ophikweni loKlebe ngokuthi ekugcineni lubophe lo muntu. Mina amaphoyisa adlala ngami ngesikhathi ngiyomvulela icala. Manje usefike ekugcineni,” kusho uSya. UWelcome uboshwe ngoMgqibelo ngokusolwa ngokukhwabanisa uR8 million esikhwameni samaciko. UWelcome ubevele eNkantolo yeMantshi yasePalm Ridge, eGoli, lapho isicelo sakhe sebheyili sinqatshiwe. Kulindeleke ukuthi abuyele enkantolo ngo-Ephreli 2. UNgqongqoshe wezamaCiko namaSiko, uMnuz Nathi Mthethwa, ukhiphe isitatimende encoma amaphoyisa ophiko loKlebe ngokubopha lo mbhali wemidlalo yeshashalazi. Ngenyanga edlule kwasabalala izindaba ezithi wakhwabanisa imali esikhwameni samaciko, okubalwa kuwo uLetta Mbulu, Caiphus Semenya, Dorothy Masuka ongasekho, John Kani, Nomhle Nkonyeni, Esther Mahlangu nabanye. Isikhwama sasungulwa ngo-2015 wuMnyango wezamaCiko namaSiko ukuhlonipha amaciko nokufaka isandla ekusizeni intsha efuna ukuthuthuka emakhonweni enawo. Amaciko ayezonikwa ithuba lokufundisa intsha ngezinto ezehlukene ezithinta umculo, ukulingisa nokunye.