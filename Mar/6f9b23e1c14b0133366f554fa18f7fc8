Lezi zindaba zivele kwikhomishini ephenya ngokulawulwa koMbuso yidlanzana yeJaji uRaymond Zondo, izolo. UMnuz Gert Opperman oyisikhulu esibhekele uphiko lwezamalahle e-Eskom, uthe izikhulu zakwa-Eskom nezaseTegeta Exploration and Resources okuyimayini yabakwaGupta, zafihla ukuthi amalahle ale mayini awekho ezingeni ngoba ayene-sulphur eningi. Uveze ukuthi washayelwa owayeyisikhulu esasibambile e-Eskom, uMnuz Matshela Koko emyalela ukuthi awamukele amalahle aseTegeta yize ayengahambisani nemibandela yenkontileka. “Sawahlola amalahle aseTegeta ayephuma eBrakfontein Extension, sathola ukuthi awekho ezingeni elamukelekile. Sasho nokuthi ngeke sikwazi ukuwasebenzisa ekuphehleni ugesi esiteshini esikhulu. Kodwa ngayalelwa ukuthi ngingayivezi le ndaba uma sesifaka isicelo soxhaso eMnyangweni weziMali,” kusho u-Opperman. Uthe babebhalela uMnyango wezeziMali becela ukuthi ufake uR2.9 billion enkontilakeni entsha yamalahle. U-Opperman uthe wayephethe inkontileka yaseTegeta kusukela ngo-2015 futhi uyazi ukuthi owayekucelwa wuKoko kwakungekho emthethweni kodwa wakwenza. Kuphinde kwavela ukuthi iTegeta yayikade isayine inkontileka yeminyaka emihlanu yokuphakela i-Eskom amalahle kodwa yabuye yashintsha yathi ifuna inkontileka yeminyaka ewu-10. Ikhomishini iyaqhubeka.