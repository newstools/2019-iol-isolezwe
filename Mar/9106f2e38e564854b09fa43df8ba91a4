UMVIKELI woMphakathi u-Advocate Busisiwe Mkhwebane, uthwese  uNgqongqoshe wezokuVikelwa koMbuso uDipuo Letsatsi-Duba icala lobugebengu ngokungathumeli kuyena amaphepha angavikelwe wumthetho ukuthi angaveli emphakathini, abezosiza ekuphenyeni uNgqongqoshe wezamaBhizinisi kaHulumeni, uMnuz Pravin Gordhan. Esitatimendeni u-Adv Mkhwebane uthe ukuhluleka kukaLetsatsi-Duba ukuletha lo mbiko kuphazamisa ukusebenza komvikeli womphakathi futhi kuphambene nomthetho. "Kungumbono wami ukuthi ukuhluleka kukangqongqoshe ukuletha lo mbiko kuphazamisa ukusebenza kwehhovisi lami futhi kuyicala. Umthetho ukubeka kucace ukuthi akekho umuntu noma uhlaka lukahulumeni oluvumeleke ukuthi luphazamise ukusebenza kohlaka oluzimele njengehhovisi lami. Inkantolo yomthethosisekelo ukuchaza kabanzi lokhu ukuthi akuvumelekile ukuthi ngiphazanyiswe ukwenza umsebenzi wami, ngibukelwe phansi noma ngicindezelwe ukuthi ngisebenze ngokukhululeka," kusho u-Adv Mkhwebane esitatimendeni. Icala livulwe ngoMashi 13 ngemuva kwezinsuku ezimbili  uNgqongqoshe uLetsatsi-Duba evulele uMkhwebane icala lobugebengu ngokufuna umbiko athole ukuthi uvikelwe wumthetho ukuthi uvezwe emphakathini. UMkhwebane ufuna ukuphenya ukuthi uGordhan akayiphulanga yini imithetho elawula amalungu esigungu esiphezulu ngokukhokha imali yokushesha ukuya empeshenini kowayephini leKhomishana yakwaSARS u-Ivan Pillay. 