Lokhu kuvezwe nguMnuz Lwazi Magaqa okhulumela umndeni wakwaMagaqa othe ukuboshwa kwabasolwa ngokufa kwalo mholi kungasiza kuphendule imibuzo unina ahlale ezibuza yona yokuthi indodana yakhe yabulawelani, kwenzenjani futhi yabulawa ngobani. “Unina uhlala ekhala, agule uma kuke kwakhulunywa ngendaba yokubulawa kosopolitiki eMzimkhulu noma kuvela kumathelevishini ngoba uyazi ukuthi kusuke kuzovela igama lendodana yakhe. Uhlale efuna ukwazi ukuthi ingane yakhe yayoneni kubani ize ibulawa,” kusho uMagaqa. Uthe unina kaSindiso uze waphuthunyiswa kodokotela ngoDisemba ecabanga ngendodana yakhe. “Sengize ngishayele umfowabo omdala ucingo (kaSindiso) uma kukhona into engifuna ukuyikhuluma ngoba uhlale ekhala.” Uthe akangabazi ukuthi wabulawelwa indaba yehholo laseMzimkhulu elalilungiswa njengoba uSindiso wayezoveza inkohlakalo ekulungisweni kwalo. “Uma kwakungeyona indaba yenkohlakalo kungani lingasalungiswa? Akwenzeki lutho limile nje,” kusho uMagaqa. Uthe bathukile bezwa kuthiwa omunye wabantu ababoshiwe yimeya yomkhandlu we-ANC nomuntu osesigungwini esiphezulu se-ANC esifundazweni osohlwini lwabaya esiShayamthetho ngemuva kokhetho. “Sithukile sizwa ukuthi kuboshwe imeya ngokufa kukaSindiso ngoba laba bantu bake basebenza ndawonye. Kodwa sinemibuzo ngababoshelwa ukufa kukaSindiso abanabameli abasezingeni eliphezulu esizibuza ukuthi ngabe bayithathaphi imali yokukhokhela abameli.” Uthe uzwe ezinkundleni zokuxhumana ngokuboshwa kwemeya nabasolwa ngeSonto ekuseni. “Ike yabakhona emphakathini eyokuphathwa kwegama layo ukuthi iyathinteka ekufeni kukaSindiso. Yaze yaxoshwa ifika ekhaya abantu bekhala ngokuthi uSindiso wadutshulwa ngoJulayi kodwa yaze yafika ngoSepthemba eseshonile. Babengakaze balubhade esibhedlela nasekhaya kodwa baze beza ngoba esefile,” kuqhuba uMagaqa. Imeya uMnuz Mluleki Ndobe ivelile namhlanje enkantolo yaseMzimkhulu. Icala lihlehliselwe uMsombuluko kodwa uNdobe uzohlala esitokisini. Kuthiwa iboshwe nesinye isikhulu sikamasipala, ababili ababengamaphoyisa eTRT nomunye usomabhizinisi. Izolo kube nesidididi ngoba bekulindeleke ukuthi bavele enkantolo yaseMzimkhulu. Umphakathi ubuphumile uzokweseka umndeni namaphoyisa enkanise ngaphandle kwenkantolo kodwa bangavela.