UNKK Galelekile uhambele umbukiso omkhulukazi wezokuvakasha i-ITB Berlin (Internationale Tourismus-Borse Berlin) oqale ngoMashi 6 ozophela ngoMgqibelo Mashi 9. I-ITB Berlin ihanjelwa ngabantu abawu-10 000 abasuke bekhangisa ngemikhiqizo yabo evela emazweni awu-180 emhlabeni jikelele. “Inhloso yami wukukhangisa iKwaZulu-Natal njengendawo okufanele izivakashi zize kuyona. Nginemihlangano nabantu bamazwe ahlukene ukuze nabo bakwazi ukukhangisa iKwaZulu-Natal. Ngifuna ukwandisa isibalo sezivakashi eziza KwaZulu-Natal,” kusho uNkk Galelekile. Uthe njengoba i-ITB Berlin kuwumbukiso omkhulukazi wezokuvakasha iKwaZulu-Natal izohlomula ngokuxoxisana nabantu abahlonishwayo kwezokuvakasha emhlabeni jikelele. Ubalule ababhukhela izivakashi, amahhotela, abamabhodi okuvakasha emhlabeni jikelele nezinkampani zamabhanoyi. Uthe ukufika kwezivakashi eziningi kubalulekile emnothweni waKwaZulu-Natal ngoba kudala amathuba omsebenzi kuphinde kungenise nemali eyengeziwe. Uveze ukuthi izivakashi zaseGermany zibalwa nezinye ezingenisa imali emnothweni waseNingizimu Afrika kwazise ngo-2016 zafaka uR4.4 billion, ezase-United Kingdom yizona ezihamba phambili njengoba zazifake uR7.5 billion ezase-United States zazifake uR6.2 billion. Kusukela ngoNovemba ka-2016 kuya ku-Ephreli ka-2018 kuvela ukuthi ziwu-700 000 izivakashi zaseGermany ezifike eNingizimu Afrika. UNkk Galelekile uthe ziyathanda ukuza KwaZulu-Natal lezi zivakashi ngoba zithanda ukufunda ngempilo yesintu, amasiko nokuyobuka izilwane zasendle. Iningi lazo lisebenzisa izinkampani zokuvakasha ezidumile ukubhukha amaholidi azo, yingakho iKwaZulu-Natal iye kwi-ITB.