I-African Freedom Revolution (AFR), iveze ukuthi isiqoqe amaCurriculum Vitae (CV), angaphezu kuka-2 000 esiyingini esibizwa nge-INK okuyiNanda, KwaMashu neNtuzuma. Laba kuthiwa ngamalungu omphakathi afuna ukuqashwa esibhedlela iDr Pixley ka-Isaka Seme esizovulwa maduze ngasenxanxatheleni yezitolo eBridge City. Amalungu ale nhlangano aqale ukuqoqa amaCV ngeSonto ngaphandle kwalesi sibhedlela esingakaqedwa ukwakhiwa. UMengameli we-AFR, uMbhishobhi Bheki Ngcobo, uthe abakwenzayo akunayo inhlese yepolitiki kodwa bazwelana nomphakathi obhuquza emakhaya. Uthe bathole izikhalo emphakathini okulesi siyingi ukuthi baningi abangasebenzi kanti bashiywa ngaphandle uma sekuqashwa. “Sezwa uNgqongqoshe (wezeMpilo) uDkt Sibongiseni Dhlomo ekhuluma komunye umsakazo omkhulu ethi kukhona asebeqashiwe kulesi sibhedlela. Sithe sesilandela yashintsha inkulumo kwathiwa kuzoqashwa emuva kokhetho,” echaza. UNgcobo uthe akuqali ukuthi umphakathi wase-Ink ukhishwe ngaphandle njengoba ungaqashwanga nangesikhathi kwakhiwa iNkantolo yeMantshi eNtuzuma nayo eseduze nesibhedlela. “Sizoqhubeka siqoqe amanye amaCV ngaphandle kwesibhedlela, ngoLwesine. NgeSonto sizoba nemashi esuka eDube Village lapho sizokwethula nezikhalo zomphakathi,” kusho uNgcobo othe emuva kwemashi amaCV bazowahambisa emahhovisi omnyango ukuze ungqongqoshe abone ukuthi bangakanani abantu abangasebenzi kulo mphakathi. KumaCV athe bazowahambisa kubalwa omabhalane, onogada, abaphekayo nabahlanzayo. UDhlomo usenxuse umphakathi ukuthi ungavumi ukudukiswa ngalo mkhankaso. Uthe umnyango awuhlangene nokuqoqwa kwamaCV ngoba akukaqashwa. “Siwuhulumeni siyaqonda ukuthi ayashoda amathuba omsebenzi futhi ukuvulwa kwesibhedlela ngeke kwanelise bonke abantu. Izikhala zemisebenzi zizokhangiswa maduze emaphephandabeni nakwi-website yomnyango. Okwamanje kusaqashwe abezikhundla eziphezulu okubalwa umphathi wesibhedlela nobunye ubuholi.” kusho uDhlomo othe usola ukuthi abaqale lo mkhankaso banezinhloso zabo futhi badukisa umphakathi. Kwenzeka lokhu nje ngenyanga edlule kwasabalala imibiko ezinkundleni zokuxhumana ngezikhala zomsebenzi zakuso lesi sibhedlela. Umnyango uyichithile le mibiko.