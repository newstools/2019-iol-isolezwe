Izolo ummeli kaDuduzane, U-Adv Mike Hellens, utshele iMantshi yeNkantolo yaseRandburg ukuthi umuntu ammele akabanga budedengu kodwa amanzi ayegcwele emgwaqweni yiwona aholela ekutheni iPorsche yakhe ibe sengozini. UHellens uthe uDuduzane wayeshayela ngokukhulu ukucophelela ngoba lalina izulu. Umshayeli wetekisi eyashayisana nemoto kaDuduzane, uMnuz Vusi Dlamini uthe, yize lalina izulu kodwa wayebona kahle emgwaqweni. Ufakazi woMbuso uMnuz Mthombisi Khumalo, oqashwe kwaSouth African Weather Service uthe akakwazi ukusho ukuthi kwana imvula engakanani ngelanga lengozi. UDlamini uthe ngaphambi kokwehlelwa yingozi lalina kakhulu, izitamkoko ziphuphuma amanzi. Uthe lapho okwehla khona ingozi amanzi ayekhona emgwaqweni. UDuduzane ubebhekene namacala amabili okubulala ngokungenhloso emuva kokuthi ingozi iholele ekushoneni kukaNksz Phumzile Dube noNksz Nanki Jeanette Mashaba. UNksz Dube washona emuva kokuthi iPosche kaDuduzane ishayisene netekisi emgwaqeni uN1 eGoli, uNksz Mashaba washonela esibhedlela. Inkantolo ilihoxisile icala lesibili lokubulala ngokungenhloso emuva kokuthi umbiko wodokotela uveze ukuthi uNksz Mashaba wayevele ehlushwa ngesinye isifo. UDlamini uthe akayibonanga imoto kaZuma kodwa wabona kukhanya amalambu wezwa sekushayiseka itekisi lakhe waquleka. Icala liyaqhubeka.