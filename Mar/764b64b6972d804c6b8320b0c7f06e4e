UQALILE ngoLwesithathu umgubho wokuphela kweminyaka eyikhulu nantathu kwabakhona Impi Kakhandampondo eNtelezi Msani Heritage Centre eHarding. UMgqugquzeli walo mgubho, uHoward Msomi, uthe uMgubho weMpi kaKhandampondo, eyalwa ngonyaka ka1906, wenziwa minyaka yonke ukukhumbula nokufundisa ngamaqhawe omzabalazo angu-36 nomphakathi waseMthwalume owaphikisana nokuhlawuliswa kwamaZulu intela yekhanda okwakumele ihlawulwe kusukela ngoJanuwari ngonyaka ka1906." Uthe lokhu AmaZulu ayekubona njengeqhinga likahumeni wobandlululo lokuphoqa abantu abamnyama ukuba bayosebenza ezimayini nasemapulazini abamhlophe ukuze bakhokhelwe imali encane kanye nokuhlawula izikweletu ezadaleka ngenkathi kulwa impi yaMangisi namaBhunu yangeminyaka ka1899 – 1902. "Mhla zingamashumi amabili kuFebhuwari ngonyaka ka1906 imantshi yesifunda yahlangabezana nezimmbila zithutha ngenkathi ithi iqoqa intela kaKhandampondo endaweni yaseMthwalume eziNkumbini. Abanumzane nezinsizwa basho ukuyiqeda, yasizwa ukulanyulelwa yizinduna ezazihola isizwe. Ngenxa yalesi sehlakalo uhulumeni waseNatali ngaphansi komthetho wesimo esibucayi wathwesa laba mnumzane nezinsizwa amacala okuvukela umbuso mhla zingamashumi amabili kuMashi endaweni yaseMjahweni." Uthe uhulumeni wadingisa abaholi abangamashumi amabili nanhlanu besuka ezifundeni zaseNatali nakwaZulu,  badingiselwa esiqhingini saseSt Helena, okubalwa kubo noNtelezi kaKhukhulela Msani waseMthwalume eziNkumbini,  owagula washonela khona esiqhingini. "Iningi laba holi abagwetshwa eMjahweni alizange liphinde libuyele emizini yalo noma endaweni yaseMthwalume." Lo mgubho usuwenziwe kusukela ngonyaka ka2008 njengengxenye yokugubha amalungelo esintu ngaphansi kwesifunda soGu. Lo mgubho uzokuba eNtelezi Msani Heritage Centre okuyisikhungo sokugcina amagugu esethiwe ngegama lamanye lamaqhawe eyephikisana nentela kaKhandampondo. Kulo nyaka lo mgubho uzoba sezingeni eliphezulu njengoba uzodonsa izinsuku ezintathu kusukela ngoLwesithathu. "Kube nesifundo sempi kaKhandampondo kanye nokuvulwa kombukiso wezobuciko.  Namhlanje  kuzobe nombuthano wemindeni yamaqhawe   yakwaMsani, Chiliza, Shinga, Mpisane, Mlita, Mzobe, Zuma, Nasha nabakwaKhawula namaciko aphelele wonke. "NgoMgqibelo ngo-7 ekuseni kuzoba umgubho womphakathi lapho kuzoqhudelana amaqembu engoma yezinsizwa nengoma yezintombi kanye nokungcweka kwezinsizwa. Kumenywa wonke amaqembu afisa ukubamba iqhaza ukuba afike ngobuningi bawo," kuphetha uHoward.