UThompson uthe abakaze baphikisane nesabelo samaqakelo kodwa ababengahambisani nakho wukwenyuka ngendlela emangazayo kwalesi sabelo. INatu yashaya amakhala ngokunyuka kwesabelo samaqakelo sisuka kuR20 million siya ngaphezulu kukaR100 million. UNgqongqoshe weziMali esifundazweni, uNkk Belinda Scott, wabele amaqakelo uR27 million kulo nyaka wezimali. “Siyawamukela uR27 million wamaqakelo ngoba sasivele singenankinga nendaba yawo. Khumbula ukuthi ayabelwe uR20 million sangaba nenkinga nalokho, into eyasikhalisa ngukuthi inyuke kakhulu imali yamaqakelo yaya koR100 million,” kusho uThompson. Uthe babekhaliswa ngukuthi othisha bakwaGrade R babengakhokhelwa ngesikhathi, izikole zingafakelwa ngesikhathi imali, osonkontileka bengakhokhelwa ngesikhathi, izikole ziphinde zingalungiswa. “Sasikhala ngazo zonke lezi zinto yingakho sasithi kuzona zonke izinkinga ezikhona emnyangweni, indaba yamaqakelo akukaze kwenzeke ukuthi angakhokhelwa. Sifuna ukuthi ikomiti lezemfundo lisiqaphe ngelokhozi lesi sabelo samaqakelo,” kuqhuba uThompson. UNgqongqoshe weziMali kuzwelonke, uMnuz Tito Mboweni, wamemezela ukuthi kunesabelo esihlinzekwe lolu hlelo ukuze amantombazane angalovi esikoleni uma esezinsukwini zawo. UNgqongqoshe wezeMfundo esifundazweni, uMnuz Mthandeni Dlungwane, uthe uhulumeni kazwelonke usike iphethini kulolu hlelo lwamaqakelo. Uthe noMengameli wezwe uMnuz Cyril Ramaphosa umemezele ukuthi lolu hlelo luzoba seMnyangweni wezabesiFazane. “Ithimba ehhovisi likangqongqoshe obhekele abesifazane, ehhovisi likamengameli oholwa nguNksz Bathabile Dlamini lisebenzisane noMnyango wezeMfundo njengoba kwathulwa lo mkhankaso eMpumalanga. Amaqakelo asatshalaliswa ezikoleni ezingoQuintile 1 kuya ku-3. Siyajabula ukuthi uhlelo lwamaqakelo seluthathwe nasemnyangweni kazwelonke,” kusho uDlungwane. Uthe yinto emqoka kuyena ukusatshalaliswa kwawo.