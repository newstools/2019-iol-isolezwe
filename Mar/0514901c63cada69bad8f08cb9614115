ULuyanda Mkhize (5), osehlala noninakhulu eMzinto, akaze enzelwe isitifiketi njengoba kwatholakala ukuthi unina unenombolo kamazisi efana neyomunye. Ngesikhathi ezalwa kwathiwa kuzophenywa ngale nkinga emahhovisi oMnyango wezaseKhaya, eSiphingo bese kuyima eshayelwa isitifiketi. Unina wagcina eshintshelwe inombolo kamazisi. UNkk Nelisiwe Sokhele onguninakhulu kaLuyanda, uthe usenkingeni ngoba ingane iphuthwe isikole ayikwazi nokubhalisela isibonelelo sikahulumeni. Uthe unina kaLuyanda usahlukana nendodana yakhe waze wathola ingane kwenye indawo. Uveze ukuthi ngesikhathi ephindela ukuyokwenza isitifiketi ubeseyoshayela nengane yesibili, kwabuzwa ukuthi kungani eyokuqala ingenaso. “ULuyanda wayeseneminyaka emithathu ngesikhathi eyozama isitifiketi okwesibili. Wabuzwa ukuthi wayehlaleleni ingane ize ibe ndala kangaka,” echaza. Uthe unina wengane wathunyelwa emahhovisi omnyango eMngeni kuthiwa akayochaza khona. UNkk Sokhele uthe okuyinkinga ukuthi abasaxhumani nonina wengane amgcina ngo-2018 futhi akamazi nokuthi uhlalaphi. “Ngizamile ukuziyela emnyangweni ukuyozama ukushayela uLuyanda isitifiketi kwathiwa kudingeka unina. Inkinga ukuthi ngizomthathaphi ngoba nasocingweni akasatholakali. Kuyacaca ukuthi nangonyaka ozayo ingane ngeke ikwazi ukungena esikoleni,” kusho yena. Okhulumela uMnyango kuzwelonke uMnuz David Hlabane, uthe kuzoba nzima ukuxazulula lolu daba unina wengane engekho. Uthe kungcono ukuthi ingane yake yaba naso isitifiketi kodwa kuyinkinga ngoba ayikaze ibhaliswe nhlobo. “Kumele bazame ngayo yonke indlela ukuthola unina wengane ngoba kudingeka imininingwane yakhe. Ngeke kusize ukuba khona kukayise wengane kuphela. Uma bengamtholi unomphelo kuyomele baye emahhovisi ethu bafake isicelo sefomu ebizwa ngeLate Registration of Birth,” kuchaza uHlabane. Uthe nalokhu kuzothatha isikhathi ngoba kudingeka ubufakazi obuqinile uma unina wengane esaphila kodwa engatholakali. Uveze ukuthi kungadingeka incwadi yasesibhedlela uma benayo imininingwane yayo, okungaphoqeleka ngisho ulibofuzo uma kudingeka isitifkiteki sishaywe uyise wengane. Ucingo okuthiwe olukanina wengane belungangeni ngesikhathi iphephandaba lizama ukumthinta.