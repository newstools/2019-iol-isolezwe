Ekhuluma emcimbini wokuhlonipha abafundi abenze kahle basesikoleni iBizimali eNkandla ngoMgqibelo, uZuma uthe manje kumele kukhiqizwe izifundiswa ezizocabangisa okwama-Afrika hhayi ngendlela yaseNtshonalanga. “Kumele sikhiqize izifundiswa manje ezizothi okwethu okwathathwa abaseNtshonalanga akubuye, futhi uma sesikubuyisa kungabikhona abamnyama abazobavikela laba baseNtshonalanga abahlangana bacabanga ngokuthi kumele babelane kanjani ngezwekazi i-Afrika,” kusho uZuma. Unxuse intsha ukuba ifunde ukuze kubuyiswe umhlaba. NgoMgqibelo uZuma unikele ngama-laptop amahlanu, wathembisa ukuthi kusukela ngonyaka ozayo usezonikela ngawu-10. Uthe isifiso sakhe ukuthi kwakhiwe inyuvesi eNkandla ukuze izingane zakhona zingeke zisahamba ziye kwezinye izindawo. “’Angifisi ukuthi ngife inyuvesi ingekho lapha endaweni yethu,” kusho uZuma. Uthishanhloko wesikole, uMnuz Ntandoyakhe Ntuli uthe uyafisa uMnyango wezeMfundo KwaZulu-Natal ukuba ubandisele amakilasi. “Kulo nyaka sijikise abafundi abangaphezu kuka-1000, ngenxa yokuthi asinawo amakilasi enele,” kusho uNtuli. Uphinde wanxusa izikhulu zoMnyango wezeMfundo ukuthi zibuyekeze indaba yokuthi othisha bafundise ngezincwadi ezikoleni. “Ukufundisa kwethu sekuyize ngoba siyazifundisa izingane zifike emanyuvesi ziphenduke izidomu ngenxa yokuthi azikwazi ukusebenzisa ezobuchwepheshe bamakhompyutha. Kungakuhle nasezikoleni zethu ukuba izingane ziqale zifundiswe ngama-tablets ukuze zithi zifika amanyuvesi zibe sezibujwayele ezobuchwepheshe,” kusho uNtuli. IMeya kaMasipala waseNkandla, uMnuz Thami Ntuli, ivule ngokusemthethweni ugesi kulesi sikole njengoba phambilini kade kukhanyiswa nge-generator kubuye kusetshenziswe namakhandlela.