UGordhan ubekhuluma nezintatheli esithangamini nabezindaba ebesiseRosebank, eGoli, izolo. Ubenosihlalo webhodi le-Eskom, uMnuz Jabu Mabuza, othe inkinga yokunqanyulwa kukagesi idalwa wukungalungiswa kweziteshi ezineminyaka ewu-35 zasungulwa. Uthe njengamanje kukhona u-28 000 MW kagesi yize i-Eskom kufanele ibe no-48 000 MW. “Kuphele iminyaka eminingi iziteshi zikagesi zingalungiswa. Umbuzo wukuthi, ngabe imali yokulungisa iziteshi ibiyenziwani? Iziteshi ezintsha zikagesi okuyiMedupi neKusile azikasebenzi. Iqiniso wukuthi ingqalasizinda yethu iyawa ngenxa yokuthi ibingalungiswa,” kusho uMabuza. UGordhan uthe kuyishwa ukuthi i-Eskom ibingabatsheli zonke izinkinga zayo abantu kodwa uzokwenza isiqiniseko sokuthi ezinsukwini eziwu-14 ezizayo abantu batshelwa konke okwenzekayo. Izolo kuye kwanqamuka ugesi eRosebank lapho bekunesithangami nabezindaba kwazise izinhlelo zokunqanyulwa kukagesi zisaqhubeka namanje. Uhlelo lokunqanyulwa kukagesi lusesigabeni sesine ngoba i-Eskom izama ukonga u-4 000 MW ngosuku. “Kuningi okufanele kwenziwe e-Eskom, isikhulu esidala nabantu akade sisebenza nabo kufanele bachazele abantu baseNingizimu Afrika ngobekwenzeka. Inkinga yokucinywa kukagesi inzima,” kusho uGordhan. UMnuz Jan Oberholzer, obhekelele ukusebenza e-Eskom, uthe ingqqalasizinda yabo ibhidlikile ngenxa yokuthi abasenalo uhlelo lokubheka lokho okufile ukuze kusheshe kulungiswe. Uthe sekuphele izinyanga eziwu-18 ingavuselelwanga inkontileka yababheka ingqalasizinda efile. Isikhulu esiphezulu sase-Eskom, uMnuz Phakamani Hadebe, sithe abanawo udizili ezinqolobaneni zabo ngenxa yokuthi basebenzisa omningi njengoba benezingqinamba zokunqanyulwa kukagesi. Isazi sezindaba zikagesi, uMnuz Chris Yelland, sithe ukunqanyulwa kukagesi kulahlekisela umnotho waseNingizimu Afrika ngoR12 billion ngosuku. Osomabhizinisi abancane yibona abashayeka kakhulu. UNkk Jacqui O’Sullivan, obhekelele ezokuxhumana eMTN, uthe ngenxa yokuthi amaselula abuye athikamezeke uma kuphele ugesi bafake ama-battery ahlala amahora aphakathi kwayisithupha kuya kwangu-18 emibhoshongweni yabo ukuze abantu bakwazi ukuxhumana noma ugesi unqanyuliwe. Uthe basabalalise abasebenzi babo eziteshini ukuqinisekisa ukuthi uma kunenkinga yokunqamuka kwezingcingo ngenxa yokucima kukagesi iyalungiswa ngokushesha.