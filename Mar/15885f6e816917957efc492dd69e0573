Izikhulu zikamasipala izolo zethule ingqungquthela iThekwini Youth Employability Indaba ezohambisana neKZN Career Expo. Ingqungquthela nombukiso waminyaka yonke izoqala ngoMeyi 23-25. IMeya yeTheku, uNkk Zandile Gumede, ithe sekuqeqeshwe intsha ewu-200 kwezokulungiswa kukagesi. Bazoqeqesha ewu-10 000 konjiniyela. “Asisabheki nje kuphela ukuthi kuvuleke amathuba omsebenzi kodwa sifuna ukukhiqiza intsha ezoqasha enye,” kusho uNkk Gumede. Ikhansela eThekwini, uMnuz Ntando Khuzwayo, lithe bayaziqhenya ngokuthi umasipala uqashe abasebenzi abawu-26 000. Uthe ngonyaka odlule ingqungquthela yahanjelwa yintsha engaphezu kuka-18 000 eyayikhangisa ngamabhizinisi abangaphezu kuka-300. UMhleli eSA Indepent Media, exhase ingqungquthela, uMnuz Zoubair Ayoob, uthe kumele wonke umuntu azicijele ezobuchwepheshe. “Asazi ukuthi izinguquko ezilindelekile kwezobuchwepheshe zizofika nani. Kuzosinda abazozicija ngayo yonke indlela kuyo yonke iminxa yokusebenza. Kumele ukufundwa kwekhompyutha kuqale ezikoleni zamabanga aphansi ngoba eminyakeni ezayo ngeke usinde uma ungazi lutho ngobuchwepheshe,” kusho * -Ayoob. Isikhulu esiphezulu eNkosi Albert Luthuli ICC, uNksz Lindiwe Rakharebe, sithe bakujabulele ukuhlanganyela engqungqutheleni. Uthe zonke izinkampani kumele ziqashe abanokukhubazeka ngoba uma besebenza bayazikhandla. Kulindeleke ukuthi ingqungquthela ibe nezinkulumo ezizovezela intsha imikhakha enamathuba omsebenzi namabhizinisi. Kuzomenywa nabafundi bakwaGrade 11 noGrade 12 ukuze bafundiswe kabanzi ngemikhakha ebalulekile emfundweni.