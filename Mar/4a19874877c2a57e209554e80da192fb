UNksz Mbalenhle Biyela waKwaMashu kuthiwa udutshulwe yindoda engaziwa ekuseni izolo esemotweni yakhe engena emtholampilo asebenza kuwo. Uphuthunyiswe esibhedlela oSindisweni kwatholakala ukuthi useshonile. Unina kamufi uNkk Thembi Biyela uthe akukho okuke kwabikwa yindodakazi. “Sisadidekile ngokuholele ekutheni ingane yami ibulawe. Izolo uthe useshiywe yisikhathi ngoba bekumele afike ngo-6:30 ukuze anike umphathi wakhe amafomu okuyoqeqeshelwa ukuthi akwazi ukubonela iziguli egumbini lakhe. Ngimangele ngifonelwa kuthiwa useshonile. Ngubani odubula umuntu wesifazane maqede angathathi lutho,” kusho unina woshonile. Uthe ngaphezu kobuhlungu bokushiywa yindodakazi uzwa iminjunju uma ebuka umzukulu wakhe onezinyanga eziwu-18, ozalwa umufi. UNgqongqoshe wezeMpilo KwaZulu-Natal, uDkt Sibongiseni Dhlomo ukhalile ngesigameko. UNksz Biyela ubeqeda unyaka esebenza esibhedlela oSindisweni. Ngaphambi kwalokho ubesebenza ePrince Mshiyeni, eMlaza. “Kubuhlungu ukulahlekelwa umsebenzi odlule emhlabeni ngezizathu okungezona ezemvelo,” kusho uDkt Dhlomo. Uveze ukuthi uNksz Biyela ubekugxeka ukuhlukunyezwa kwabesifazane njengoba eke wafaka isithombe sakhe wabhala umbhalo othi:”On Strike. End Violence Against Women,” ngo 2017. Umngani kamufi ongumxhumanisi womphakathi nesibhedlela Osindisweni uMnuz Elias Mthimkhulu the ugcine ukukhuluma nomufi ngoLwesibili akazange abike lutho. Okhulumela amaphoyisa KwaZulu-Natal uLt Col Thulani Zwane uthe kuvulwe icala lokubulala. Inyunyana yabahlengikazi iDenosa ikhale ngokuthi izigameko zalolu hlobo ziyanda. “Ukubulawa komhlengikazi kulahlekisela umphakathi ngoba oyedwa unanekela iziguli ezingu-100.”