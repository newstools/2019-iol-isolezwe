Abasolwa abaneminyaka ephakathi kwengu-20 no-32 baboshwe oKlebe ngoLwesibili mayelana nokubulawa kukaDetective Constable Thandokuhle “Ndo” Mhlongo obulawe ngoLwesihlanu oludlule engekho emsebenzini noMnuz Mazwi Zuke owadubuleke naye washona. Kuthiwa uMhlongo obesebenzela eKranskop ubesendaweni yokosa inyama ngesikhathi ephuma eyophenya ngomsindo owawenziwa yimoto eyayihamba budedengu emgwaqweni. Kuthiwa ngesikhathi ephuma ngaphandle uhlangatshezwe yintululwane yezinhlamvu ezaziphuma kule moto. Kuthiwa kuthe noma ezama ukudubula ebhekise kubasolwa baphuma baqhubeka bamdubula. Kulesi sigameko kwadubuleka noZuke naye oshonele endaweni yesigameko nabanye abaphuthunyiswa esibhedlela esiseduzane. Okhulumela oKlebe, uBrigadier Hangwani Mulaudzi, uthe uphenyo lube selusingathwa wuphiko loKlebe oluphenya ngamacala abucayi. Uthe ithimba lokuqala lithole iMercedes Benz okukholakala ukuthi yayisetshenziswe abasolwa iwumlotha. Eceleni komgwaqo eduze kwaseSeven Oaks, eGreytown kwatholakala izidumbu zabantu ababili. Uthe ithimba lalunywa indlebe ngomsolwa owayebonakale eMgungundlovu balandelela bamthola. Umsolwa wesibili utholakale eThekwini, owesithathwatholakala eNewlands enesibhamu esingekho emthethweni abezama ukusishaya nethoyilethi. Inhloko yoKlebe, uLieutenant General Godfrey Lebeya income oKlebe ngomsebenzi wabo. Ithe abaphenyi banikwe umyalelo wokuthi baphenye bangashiyi lutho ukuze baqinisekise ukuthi bahambisa icala eliqinile nelizoba yimpumelelo enkantolo. UNgqongqoshe wamaPhoyisa, uMnuz Bheki Cele, uthe ukuboshwa kwabasolwa kukhombisa ukuzibophezela kwabo. Uyise kaDetective Constable Mhlongo, uMnuz Sazi Mhlongo uwuncomile umsebenzi woKlebe wathi bayafisa ukubona kugwetshwa labo abathinteka ekubulaweni kwendodana yakhe. UDetective Constable Mhlongo kulindeleke ukuthi afihlwe ngoMgqibelo emathuneni asekhaya eMabomvini, eKranskop. Abasolwa kulindeleke ukuthi bavele eNkantolo yeMantshi eKranskop namuhla ngawokubulala, ukuzama ukubulala nokutholwa nesibhamu esingekho emthethweni.