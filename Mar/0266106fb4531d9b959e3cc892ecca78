Umfundi kaGrade 9, Kwanqoza High eNdwendwe, ubebonakala kwi-video esisabalele nasezinkundleni zokuxhumana eshaya lo mfundi wesifazane ngenduku. Bobabili laba bafundi bebefake umfaniswano wesikole. Umsolwa uboshwe ngoLwesithathu, kulindeleke ukuba avele namhlanje enkantolo yaseNdwendwe. Okhulumela amaphoyisa KwaZulu-Natal uLt. Colonel Thulani Zwane ukuqinisekisile ukuthi kuvulwe icala lokushaya, kwaboshwa umfundi. “Kuboshwe umfundi oneminyaka engu-16 ngecala lokushaya omunye. Ube esededelwa esandleni somzali khona ngelanga aboshwe ngalo ngoLwesithathu. Kulindeleke ukuba namhlanje avele enkantolo ukuze abhekane necala,” kusho uZwane. Kusolwa ukuthi isigameko senzeke ngoFebhuwari 11 nonyaka, kwaqoshwa i-video, udaba luze lasukunyelwa, lwaze lwangenelwa nangamaphoyisa kulandela ukusabalala kwe-video ezinkundleni zokuxhumana. Isolezwe lithole ngomthombo osondelene nalolu daba ukuthi lo mfundi ubedelelwa ngabafundi besifazane afunda nabo ekilasini bethi uyisidomu. Kuthiwa lokhu kumnengile lo mfundi wabe sethatha induku eshaya lo mfundi wesifazane ephindelela. “Ubecikwe nje ukuthi bathe uyisidomu, ube sephuma iqhubu nalona abonakala emshaya kwi-video wamshaya,” kusho umthombo. I-video ebonwe Isolezwe, kuzwakala omunye umfundi wesifazane olandela ngemuva ethi nawe xolisa (esho kumfundi oshaywayo). Umsolwa ubelokhu eqhubeka embhula umzimba wonke ngenduku. Ize iphele i-video elokhu eqhubeka emshaya. Imizamo yokuthola ukuphawula kwesikole kuleli daba ayiphumelanga Okhulumela uMnyango wezeMfundo KwaZulu-Natal uMnuz Kwazi Mthethwa ukugxekile okwenziwe yilo mfundi. “Besingakatholi umbiko ngaleso sigameko, uma kukhona onolwazi siyacela ukuba aze nawo lelo lwazi. Asikukhuthazi ukuba nodlame kubafundi bethu. Labo abafuna ukungena emdlweni wekaradi noma ukuba umshayi sibhakele abakwenze lokho njengomdlalo kodwa bengahambi beshaya abanye abafundi,” kusho uMthethwa.