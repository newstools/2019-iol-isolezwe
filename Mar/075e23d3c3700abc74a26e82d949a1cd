USEVULELWE elinye icala lokushaya umculi weGqom uBabes Wodumo nabanye abangani bakhe abathathu okukhona kubo nomunye umculi weGqom’ odumile eThekwini. Kuthiwa icala elivuliwe elokushaywa kowesifazane kanti lesi sigameko senzeke eMbilo ngoMsombuluko ebusuku. Ngokuthola kweSolezwe ngomthombo walo lo wesifazane ushayelwe ukusabalalisa ivideo okuthiwa iveza uBabes nabangani bakhe behlezi kulo muzi bephawula ngesigameko sikaMampintsha noBabes. Uzithola ethola isibhaxu nje lo wesifazane usolwa ngokuthi uyena ofake ivideo enoBabes nabangani bexoxa ngoMampitsha. Isithombe somgilwa naso sigcwale izinkundla zokuxhumana sihambisana nombhalo othi: ‘Sivuka ngokunye ke manje uBabes wenu useshaye umuntu wamugqema ingozi, uzitshela ukuthi nguye othatha ama-video mhlawumbe kuphuzwa noma kubhenywa noma yini esuke yenzeka lapho bese ewafaka ezinkundleni zokuxhumana. Nithini ke?” Okhulumela amaphoyisa KwaZulu-Natal uBrigadier Jay Naicker uqinisekisile ukuthi kuvulwe icala lokushaya izolo. “Singakuqinisekisa ukuthi kuvulwe icala lokushaya esiteshini samaphoyisa eMbilo izolo ebusuku. Umgilwa uthi ngoMsombuluko ebusuku wavakashela indawo yokukuphumula izivakashi (guest house) eMbilo lapho ashaywa khona abesifazane abane, abathathu babo abaziyo, kulandela ingxabano noyedwa wabo. “Amaphoyisa asexhumene nabasolwa, abengeke badalulwe okwamanje. Abameli babasolwa bathe bazokwenza izitatimende emaphoyiseni. Izitatimende besingakazitholi okwamanje kofakazi abebekhona endaweni yesigameko. Uma sebuqoqiwe bonke ubufakazi icala lizodluliselwa kubashushisi.” FUNDA: Asizona izisulu singabantu abasinde behlukunyezwa - Babes Wodumo Imizamo yokuthola okhulumela uBabes nomndeni wakwaSimelane uMhlonishwa Langa ayiphumelelanga ngaphambi kokushicilelwa kodaba. - Udaba oluphelele ephephandabeni lakho kusasa. 