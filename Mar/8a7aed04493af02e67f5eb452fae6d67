Lokhu kuvezwe yikhomishini yezokhetho, i-Independent Electoral Commission, njengoba kulokhu kuqhubekile ukunqanyulwa kukagesi. Isikhulu sekhomishini, uMnuz Sy Mamabolo, sithe kuzobadla ephaketheni ukunqanyulwa kukagesi njengoba kudingeka bathenge amalambu ukuze asize uma kuphela ugesi. Uthe ukubalwa kwamavoti kwenziwa ezikhungweni zokuvota ngakho kudingeka ukuthi kukhanye. “Kukhona amalambu athengiwe. Uma isimo siqhubeka nokuba nzima kuyosetshenziswa namakhandlela. Asifuni kube nokuphazamiseka kokubalwa kwamavoti ngosuku lokhetho,” kusho uMamabolo. Nemenenja yekhomishini KwaZulu-Natal, uNkk Ntomb’futhi Masinga, ithe bazosebenzisa amakhandlela uma kuphela ugesi. Uthe basuke bekhona abamele amaqembu ngakho akukho mkhoshosho ongenziwa ezikhungweni zokuvota. “Basuke bekhona abamele wonke amaqembu uma kubalwa amavoti ngakho alikho iqembu elingakhala ngomkhonyovu uma sekubalwa. Uma amavoti esesuka esikhungweni ahanjiswa ngemvilophi esuke ivaliwe okuthi uma uke wayivula kubonakale ukuthi ike yavulwa ngoba ayiphinde ivaleke. Ayifani nalena okusetshenziswa amathe kuyona uma uyivala,” kusho uNkk Masinga. UMamabolo uthe baxhumana njalo ne-Eskom ngendaba kagesi ezikhungweni zokuvota. Angu-48 amaqembu azongenela ukhetho kuzwelonke njengoba isibalo sikhule ngangu-14 uma uqhathanisa nangenela ukhetho ngo-2014. Iqembu elisha elimele onogada, i-African Security Congress, lizihola phambili ohlwini lwamaqembu azovotelwa njengoba kutonyulwe lona. Kuzoba nezinguquko ephepheni lokuvota eselizoba namakhasi amaningi kulandela ukwanda kwamaqembu. Kuzoba negama leqembu eligcwele, igama elinqanyuliwe lalelo qembu bese kuba nobuso bomholi. Lokhu kwenziwe ukuze abantu bawazi amaqembu abawavotelayo njengoba kwaba nesikhalo sokuthi elinye lamaqembu ladla amavoti elinye ngoba uphawu nemibala kwakucishe kufane. Imibala ye-ANC, AIC ne-APC icishe ifane kanti ohlwini lwamaqembu, i-ANC ne-AIC bayalandelana njengoba kwakunjalo nango-2014. I-AIC, enezihlalo ezintathu ePhalamende, ingaphezulu kwe-ANC ephepheni lokuvota. UMamabolo unxuse labo abakhala ngokuthi kucekelwe phansi izingqwembe zamaqembu abo ukuthi mabeze nobufakazi ukuze baphenye. Uthe ngalesi sikhathi ziningi izikhalo abazithola emaqenjini ahlukene.