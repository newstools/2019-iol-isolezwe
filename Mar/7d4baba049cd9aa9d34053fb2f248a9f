Lokhu kudalulwe wuNgqongqoshe wezokuBusa ngokuBambisana neziNdaba zoMdabu KwaZulu-Natal, uNkk Nomusa Dube-Ncube, esithangamini nabezindaba ehholo lomphakathi KwaMashu izolo. Imvula enamandla idale umonakalo KwaMashu, eNtuzuma naseNanda. Ngesonto eledlule uNkk Dube-Ncube neMeya yeTheku uNkk Zandile Gumede bahambele lezi zindawo emuva kokufa kwabantu, ukuguguleka kwezindlu, ukuqhuma kwezitamukoko kwaphinde kwangena amanzi ezindlini zabantu. UNkk Dube-Ncube uthe le mvula idale umonakalo empahleni nakwingqalasizinda, yashiya abantu besele dengwane. “Sithole imibiko ekhomba ukuthi le mvula ilimaze izindlu zomxhaso ezingu-3675, amakhaya ayimjondolo angu-2281 nakolindela abangu-1006. Kulahleke izikhonkwane zamanzi ezingu-40, izigameko zokuguguleka kwenhlabathi ezingu-29, konakala imigwaqo engu -8 futhi kwagubheka imigodi engu-15,” kusho uNkk Dube-Ncube. UNkk Dube-Ncube uthe bahlela ukususa imizi esezindaweni okwenzeke kuyo izikhukhula ukuze kuzogwemeka ingozi yokumuka ngokuzayo. “Isibalo sabantu abashonile ngenxa yale mvula enamandla senyukele kwabayisikhombisa kanti abantu abangu-72 abebesele dengwane baseMaoti ku-ward 53 banikwa ihholo lomphakathi, khona eMaoti,” kusho uNkk Dube-Ncube. Abashonile uThembinkosi Gcabashe (42), Asanda Ngalonkulu (29) noSinenhloso Nonkululeko Shabane (67) washaywa ugesi eVerulam, uPhelokazi Khweshube (27) watholakala emotweni eyayibhajiwe, uSphesihle Dladla (14) waseMaphephetheni, otholakale emfuleni uMngeni noYolanda Ngcobo waseMshwathi. “Sikhalisana nemindeni elahlekelwe siphinde sizwelane nemindeni ekhahlamezekile ngenxa yale mvula,” kusho uNkk Dube-Ncube. Uthe ababesele dengwane bathole ukudla, izingubo nezipontshi zokulala ngosizo lomnyango iSocial Relief Technicala Task Team. UNkk Dube-Ncube uthe uhulumeni usaqhubeka nokungenelela kulesi simo njengoba abanye ongqongqoshe namakhansela besahambela imiphakathi ngenhloso yokusiza. UNkk Dube-Ncube uphinde wanxusa nezinkampani zemishwalense ukuthi zisheshise izicelo zemishwalense ukuze amabhizinisi ezoqhubeka nokusebenza nesimo sizobuyela kwesejwayekile.