Lokhu kuvezwe okhulumela lesi sikhungo uNkk Gcina Nhleko-Mdluli, othe bavumelene nomlawuli womkhandlu wezitshudeni ukuthi kuqale ngoMsombuluko ukufunda. Uthe abaphathi basaxoxa ngendaba yokuthi iziphi izinyathelo ezizothathelwa lezo zitshudeni eziphambukile ngesikhathi kutelekwa. Uqhube wathi kuzokwakhiwa uhlelo lokubuyisa isikhathi esilahlekile ngesikhathi kunesiteleka. “Kuvunyelwene ngokuthi imali yeNSFAS izofakwa emabhange ezitshudeni kulandelwe imigomo ebekiwe. Izitshudeni zizothola uR5 000 wezincwadi bese ngoMashi 5, bathole imali yokudla neyokugibela.” Uthe abahlala ezindaweni ezingaphandle kwale nyuvesi bazothola uR14 400 ngonyaka okusho ukuthi uR1 440 ngenyanga. Izitshudeni eziqhele ngamakhilomitha angu-30 esikhungweni zizothola uR24 400 ngonyaka okusho ukuthi uR2 440 ngenyanga. Ezihlala ezindaweni eziqhele ngamakhilomitha angaphansi kuka-30 zizothola imali yokugibela enguR10 000. UNkk Nhleko-Mdluli uthe banqume ukukhipha ephaketheni lesikhungo imali yokudla wanxusa izitshudeni ukuthi zihlele kahle ukuthi imali zizoyisebenzisa kanjani. Cishe womane amanyuvesi aKwaZulu-Natal ake avalwa ngenxa yemibhikisho yezitshudeni. Into izitshudeni ebezikhala ngayo kuwona wonke lawa manyuvesi, indaba yokuxhaswa yiNSFAS, imali yokugibela, izindawo zokuhlala kwamanye nendaba yokudla nezokuphepha.