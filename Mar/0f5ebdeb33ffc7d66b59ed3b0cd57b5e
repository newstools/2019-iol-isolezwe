Akufanele-ke uma umuntu ezithola ebhekene nokwaliwa; ebambe isithandwa sakhe simbhangqe nomunye noma ekhulise ingane engesilo igazi lakhe - ukubala nje izimo ezinzima zempilo - kube wukuthi uyaqala ngqa ngisho ukuyicabanga into enjalo. Ngendlela izimo zothando eziguquguquka ngayo kufanele umuntu ahlale elindele noma ngabe yini nganoma yisiphi isikhathi - futhi ukubhekana nazo kube yinto asake wayicabanga, wavuma ukuthi uzobhekana nazo ngendlela efanele. Angikholwa wukuthi bonke laba bantu besilisa abaphenduka izilwane uma sekuphele uthando kusuke kuyinto abake bayicabanga ukuthi bayophoxeka noma bazizwe bedeleleka ngelinye ilanga. Bheka nje ngesonto eledlule utolika wasenkantolo udubule wabulala umkakhe obeyimantshi nabantwana babo abathathu. Kuthe kusombuluka leli sonto kwadutshulwa umhlengikazi waseMahatma Gandhi ebulawa umyeni, obe esezidubula naye wafa. Konke lokhu kwenzeke phambi kwabantwana babo. Sekuwumlando okwenzeke phakathi komculi wegqom’ uMampitsha noBabes Wodumo. Abafundi bale ngosi bazokhumbula ukuthi ngonyaka ka-2016 ngenyanga yabesifazane, ngabhalela uBabes incwadi eyayisuka ekujuleni kwenhliziyo kimina ngenxa yenjabulo yokumbona engenisa kulendima kaqed’isizungu. Kwase kuphele isikhathi eside kukade kwagcina ukuba khona umuntu wesifazane onedumela nekhono elingaka. Kulencwadi ngangimyala ngithi uma efika kulendima akozibamba ziqine ngoba udumo luyinkinga. Ngasho nokuthi njengoba evela endaweni eyilokishi nje baningi ababheke yena, nabantu abasha abazofisa ukuhamba ezinyathelweni zakhe. Ngamkhumbuza nokuthi impilo yakhe akuseyona eyakhe yedwa, njengesihlabani silindele lukhulu kuyena. Ngamxwayisa nangezinto ezihogelwayo neziphuzwayo uma ukulendima, kodwa kunezinkomba zokuthi naye ungene kulolu gibe abaningi esasibathanda ababengaphambi kwakhe abangena kulona. Ngoba nakhu naye evulelwa amacala okushaya - nakuba lokho kungasho-ke ukuthi akashaywe. Into eyenzeke phakathi kwalaba bobabili, nakulezi zigameko engizibalulile, kukhombisa ngokusobala ukuthi isihluku esenzeka ekhaya, phakathi kwezithandani, siseyingxenye enkulu yempilo kuleli - nokuyinto ekhathaza kakhulu. Ngaphambi kokuba ngigogode ezifundweni zokunakekelwa nokukhuliswa kwabantwana eDurban University of Technology, besiba nesikhathi lapho siyosebenza khona nentsha ngenhloso yokulekelela ezindaweni ezehlukene ezinabantwana nentsha. Sisebenzile nasezikoleni zamabanga aphezulu. Besisungula imidlalo ezolekelela abafundi ukuthi baqhamuke nezindlela ezahlukahlukene zokubhekana nodlame kanye nanoma yiziphi izimo abangahambisani nazo: ezibaphoxayo, ezibacasulayo, ezibafikisela ngosizi noma ezibehlisa isithunzi. Inqwaba yabafana ebesinabo kulezi zinhlelo belubuza ukuthi kungani kufanele kuchithwe isikhathi uma umuntu ekucasula, akashaywa ngani. Kukhona nje owayibeka ngembaba eyokuthi uma yena exakwa umuntu akahluphi, ubuya nommese ngakusasa “alungise” udaba uma kuphuma isikole. Nakuba bekushaqisa lokhu kodwa kwakhombisa isidingo esikhulu sokufundiswa kwabantwana babafana ngezindlela zokubhekana nezimo ezibafaka ingcindezi. Abafana bayazidinga izinkundla zokufundiswa ngokuphatha umuntu wesifazane, ukubhekana nezimo ezingabacasula nokukwazi ukukhuluma ngezimo ezihlukumeza umoya wabo - kanye nokubaluleka kokuvele usishiye isimo obonayo ukuthi singaphezu kwakho, lokhu okubizwa ngesilungo ngo- “Just Walk Away.” Nazi ezinye zezindlela abantu besilisa abangabhekana ngazo nezimo noma nemizwa engabaphethe kahle: · Ukuzazi uma usudinga usizo beze uyalucela: Ayikho into eyongijabulisa njengokubona isizukulwane sabesilisa esizongacwasani ngoba nje kukhona ocele usizo. Uma ukhuluma ngemizwa yakho, kuba lula ukuthola usizo lokubhekana nesimo; · Ukuba nendlela obhekana ngayo nezimo ezikucindezelayo: Ungathola umuntu ongakhuluma naye, uzijwayeze ukuchaza indlela ozizwa ngayo kulowo muntu osuke ekuphazamise umoya noma ngabe uphathina wakho, ngaphandle kodlame; · Ukuzithoba nokwazi izinto ezikucasulayo: Kubalulekile ukwazi ukuthi yini ekwenza uzizwe wehluleka ukuzibamba nokuthi uma usuzizwa kanjalo uzobona ngaziphi izimpawu, futhi ujwayele ukwenzanjani ngakho; · Yiba nozwelo kuwe uqobo: Ukuzibona sengathi akumele wehlulwe yimizwa kufaka enkulu ingcindezi. Khohlwa wukuthi “Indoda ayikhali” ngoba ukukhala kufana nokubhodla. Kuyasehlisa isimo esesiqongile, noma ngabe uphoxekile noma ngabe udiniwe. Okokugcina, ngisaphinda futhi: kungcono ukuvele uhambe kunokudala umonakalo omkhulu ozozisola ngawo noma ukuphuce umphefumulo wakho.