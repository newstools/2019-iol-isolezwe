Kuthiwa kuboshwe imeya ye-ANC, engeke idalulwe ngoba ayikaveli enkantolo, yomunye wemikhandlu KwaZulu-Natal. Lo mholi kuthiwa usohlwini lwabantu abaya esiShayamthetho sesifundazwe ngemuva kokhetho lwangoMeyi 8 futhi uyilungu lesigungu sesifundazwe. Kuthiwa imeya iboshwe yithimba eliphenya ngokubulawa kosopolitiki okudlangile kulesi sifundazwe. Kuthiwa kuboshwe nesinye sezikhulu zikamasipala, ababili ababengamaphoyisa ophiko iTechnical Response Team (TRT) nomunye wosomabhizinisi ngoMgqibelo ebusuku. UMagaqa, owayeyikhansela kumasipala waseMzimkhulu walalelwa unyendle wadutshulwa kule ndawo ngoJulayi 2017 kodwa waze washona ngoSepthemba. Kusolwa ukuthi wayephenya ngendaba yenkohlakalo ethinta ukulungiswa kwehholo iMemorial kulo masipala. Njengoba udaba lokubulawa kosopolitiki luphenywa ngokuhlanganyela yiminyango ehlukene okubalwa owamaphoyisa, owezobulungiswa neminye, okhulumela amaphoyisa uBrigadier Vishnu Naidoo uthe ngeke aphawule ngalolu daba ngoba bavikela uphenyo. Okhulumela uNgqongqoshe wamaPhoyisa, uNksz Reneilwe Serero, ukuqinisekisile ukuboshwa kwesikhulu sikamasipala waseHarry Gwala wathi ngeke ande kakhulu. “Okwamanje angikwazi ukudalula igama laso size sivele enkantolo emahoreni angu-48 azayo,” kusho uNksz Serero. Okhulumela i-ANC KwaZulu-Natal, uNkk Nomagugu Simelane-Zulu, ukuqinisekisile ukuthi imeya ithathiwe yayophonswa imibuzo ngokufa kukaMagaqa. Uthe bathukile ngokuthathwa kwemeya wathi abanalo ulwazi olugcwele lokuthi ibekwe icala noma igcine ngokuphonswa imibuzo. “Abantu bayaye balandwe ukuze basize ngophenyo olusuke luqhubeka. Sisazama ukuthola imininingwane sizobazisa abezindaba,” kusho uNkk Simelane-Zulu. Isishoshovu esizibiza ngesilwa nenkohlakalo esasingumngani kaMagaqa, uMnuz Thabiso Zulu, owaveza imbangela yokubulawa kukaMagaqa kwiKhomishini kaMoerane eyayiphenya ngokubulawa kosopolitiki, uzijabulele izindaba zokuboshwa kwabasolwa odabeni lukaMagaqa. Uthe bakubuka lokhu njengokunqoba impi yenkohlakalo nokubulawa kosopolitiki njengoba babeka impilo yabo engozini bekhuluma ngokuthi yini eyaholela ekubulaweni kukaMagaqa. “Sakhipha imiqingo ngenkohlakalo kumasipala waseMzimkhulu ngendaba yokulungiswa kwehholo. Imiqingo sayinika iSIU, SARS, uMgcinimafa nezinye izinhlaka ukuze ziphenye. Sasatshiswa ngokwenza lokhu kodwa saqhubeka saya nakwiKhomishini kaMoerane siveza ukuthi abanye abaholi babengongqondongqondo,” kusho uZulu. Uthe ngemuva kokuva kukaMagaqa, basebenze namaphoyisa aphenya ngokubulawa kosopolitiki nabezobunhloli. “Kumanje angikaze nginikwe abaqaphi ekubeni kwaphuma umbiko uveza ukuthi impilo yami isengozini njengoba ngizingelwa. Siyazi ukuthi ababulali bazoqasha abameli abanamava, kubulawe ofakazi ukuze bangaphenduli ngamacala abo. Sifuna amaphoyisa asheshise uphenyo oluthinta abathathu ababhubhudle imali kaMasipala waseHarry Gwala.” Abasolwa kulindeleke ukuthi bavele enkantol yeMantshi eMzimkhulu kusasa.