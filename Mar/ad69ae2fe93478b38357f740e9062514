UZikalala, obemele uNdunankulu waKwaZulu-Natal, uMnuz Willies Mchunu ngesikhathi ethula inkulumo ebibhekiswe esifundazweni eMgungundovu kuleli sonto, uthe luzoqala ngokushesha lolu hlelo ngoba kunemigomo ebekiwe yokuthi kumele kushaye isikhathi esithile kube sekunesibalo sabafunda leli banga. UMengameli Cyril Ramaphosa wamemezela ukuthi i-ECD isho ukuthi abafundi abaneminyaka engu-0 kuya ku-4 sekuzomele bafunde njengoba sekuzoba yimpoqo ukwenza i-ECD ngaphambi kokuba bangene kwaGrade 1. “Ngo-2015 sazibekela ukuthi sifuna babe ngu-25% abenza i-ECD. Sazibekela ukuthi ngo-2020 sifuna babe sebengu-35% kodwa okwamanje sisami ku-18%,” kusho uZikalala. Uthe kuningi osekwenziwe ukuthi kube khona oGrade R njengoba izibalo ziveza ukuthi ngo-2017 bangu-74% abenza leli zinga ezikoleni. Uthe okubalulekile ngukuthi kuhlinzekwe ngemfundo esezingeni kodwa badinga othisha abathanda umsebenzi. UZikalala uthe liyanyuka izinga lokuphasa kwa-matric njengoba linyuke ngo-6.5% kusuka ngo-2014. Ngo-2014 izinga lalingu-69.7% uma uqhathanisa no-76.2% wango-2018. “Noma izinga linyuka kodwa lisengaphansi kulokhu esazibekela khona, kokuthi ngo-2020 sifuna * -80% kwa-matric.” Kulo nyaka uMnyango weMfundo KwaZulu-Natal uzibekele ukuthi uzonyusa izinga ngo-80%. UZikalala uthe uhulumeni wesifundazwe ukwazile ukwakha izikole ezingu-43 kusuka ngo-2014. “Ingxenye enkulu yesabelo soMnyango wezeMfundo iya ekulungiseni izikole. “Kunemizamo eyenziwe ukwehlisa isibalo sezingane zamantombazane ezishiya phakathi isikole zingaqedile. “Siqoke abasizi babafundi abangu-604 abasize izingane ezingu-31 599 zamantombazane okungabe zishiye phakathi isikole. Zithola usizo nakwezinye izinhlelo, okubalwa i-Operation Sukuma Sakhe (OSS).” Uthe bagqugquzela inhlanzeko njengoba kunohlelo lweDomestos, olugxile kubafundi abangu-90 277. Ngalolu hlelo kwehliswa ukugula kanjalo nokuthi abafundi bangashiyi phakathi isikole. Sikhathazekile ngezidakamizwa ezikoleni, ezinomthelela ekutheni abafundi bashiye phansi isikole.” Odabeni oluthinta ukuthuthwa kwabafundi, uthe eminyakeni emihlanu edlule babalelwa ku-47 000 abafundi basezikoleni ezingu-320 abahlomula kulolu hlelo. “Sikhiphe amabhayisikili angu-15 000. Sizokhipha amanye angu-3 000 ngaphambi kokuphela kwale nyanga,” kusho uZikalala. Uthe iKwaZulu-Natal ikhiphe imifundaze kubafundi abangu-16 000 kusuka ngo-2014 kuya ku-2018 okudle uR1.8 billion. UZikalala uthe ama-artisan angu-18 137.