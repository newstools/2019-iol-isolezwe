UMnuz Thembinkosi Sibiya (29), okuthiwa ubedume ngelikaMseshi, ugwazwe wafa ngoLwesibili ebusuku. Kusolwa umfowabo oneminyaka ewu-22 ngokufa kwakhe. Umthombo ocele ukungadalulwa, uthe izelamani bezilala ekamelweni elilodwa. Kuthiwa ngoLwesibili zahamba ziyophuza utshwala bamaganu, zabuya sezihilizisana. “Omncane ubuze umfowabo ukuthi uhambeleni engawendlalanga umbhede. Omdala umshaye ngempama, balanyulwa nguyise. Kuthiwe abalale ngokwehlukana ukuze kube nokuthula,” kusho umthombo. Kusolwa ukuthi omncane uvuke wanyonyobela omdala eselele, wamgwaza ngommese esifubeni. Kuthiwa umgwaze waze wawudlokodla ummese esifubeni. Omncane, obegqoke isikhindi sangaphansi, ubaleke waya komakhelwane eyoboleka okokugqoka. Omunye umakhelwane ushayele kubo ebuza ukuthi ubekwa yini komakhelwane ebusuku. Umndeni wakhe ucele ukuthi angathuswa ukuze kubizwe amaphoyisa. Kuthintwa uMnuz Themba Sibiya, umfowabo wezelamani, uthe uzunyiwe ngokuthi ashayelwe abuzwe ngodaba. Usivumile isehlo kodwa wathi umfowabo akaboshiwe. “Akaboshiwe kodwa usagciniwe nje,” kusho umfowabo. Wenqabile ukwenaba ngalokhu, wacela ukubuye athintwe. Eseshayelwa okwesibili kuthe intatheli isazethula, wavele wazikhalela wathi: “Weeeh hhayi,” maqede wavala ucingo. Okhulumela amaphoyisa KwaZulu-Natal, uColonel Thembeka Mbele, uthe umufi wasePhondweni eJozini, ugwazwe esifubeni. “Uphuthunyiswe emtholampilo, kwatholakala ukuthi ubesevele eshonile. Kuvulwe icala lokubulala esiteshini samaphoyisa eNgwavuma. Umsolwa uboshiwe. Kulindeleke ukuthi avele eNkantolo yeMantshi eNgwavuma maduze,” kusho uColonel Mbele.