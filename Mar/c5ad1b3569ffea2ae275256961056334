UNgqongqoshe wezeMpilo uDkt Sibongiseni Dhlomo, uthe bafuna ukuthola izindlela abazokwazi ukuqikelela ngazo ukuthi benza kangcono ekulweni nokusabalala kofuba. Ubekhuluma izolo ngesikhathi kunengqungquthela yosuku olulodwa yokubhunga izinkinga zofuba i-Ethekwini TB Indaba. UDhlomo uthe kuzokhunjulwa ukuthi nyakenye iPhini likaMengameli wezwe uMnuz David Mabuza, uNgqongqoshe wezeMpilo kuzwelonke uDkt Aaron Motsoaledi noNdunankulu wesifundazwe uMnuz Willies Mchunu beza eThekwini ukugubha usuku lokugqugquzela ukulwa nofuba iWorld TB Day. Uthe lokhu kwenziwa ngamabomu ngoba kulesi sifundazwe kunesibalo esiphezulu sabantu abanofuba. “Uma uzimisele ngokwehlisa izibalo zabanofuba noma ufuna ukulwa nofuba kufanele ugxile KwaZulu-Natal lapho okunengcindezi enkulu edalwa wufuba. Phezu kwalokhu, kufanele ugxile eThekwini la esikhona namuhla,” kusho uDhlomo. Uthe ezinye zezinto abebefuna ukuzenza bekuwukuqhamuka namaqhinga abangawasebenzisa ukulwa nofuba. Uthe bebefuna nokuhlanganisa umbiko ozobe uvela kumnyango nomasipala okufanelwe wethulwe kwiphini likamengameli phakathi kwale nyanga. IPhini likaMqondisi wezeMpilo esiFundeni saseThekwini, uNkk Thabisile Sakyi, lithe ziningi izinto eziholela ekutheni zibe phezulu izibalo zabantu abanofuba ikakhulu kulesi sifundazwe. Uthe ukusuleleka ngaso isifo sofuba kungesinye sezizathu zokusabalala kwaso njengoba sitholakala ngomoya. Uthe okunye okwenza ukuthi zibe phezulu izibalo zabantu abanofuba kuba ukuthi abantu kabanalo ulwazi olwanele olungabasiza ekutheni bazivikele. Unxuse abantu ukuthi basheshe bazisukumele izimpawu zofuba ukuze basheshe bakwazi ukulapheka njengoba ethe abanye bayaphuza ukuya ezikhungweni zezempilo. UDhlomo uthe bazimisele ngokusebenzisana namakhansela ukuze nawo abe nemikhankaso yokuqwashisa ngofuba ezindaweni asebenzela kuzo. UMnuz Musawenkosi Cele, onguNobhala wesigungu sabelaphi bendabuko baseThekwini, uthe kukhulu nabo abangakwenza njengabelaphi ukubamba iqhaza ekulweni nofuba. Uthe iningi labantu baqala kubona ngaphambi kokuthi baye emitholampilo. UCele uthe yibona abasuke bekwazi ukudlulisela abantu emitholampilo emuva kokuthi sebebabonile ukuthi banezimpawu zofuba. Ukhale ngokuthi imitholampilo ayikabambisani kahle nabo njengabelaphi njengoba ethe basabukelwa phansi abelaphi bendabuko.