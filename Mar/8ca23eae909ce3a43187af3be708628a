UDkt Khoza okade esesebenzela inhlangano elwa nokukhokhelwa kwama-etolls, i-OUTA, ubuyele eqenjini aba yingxenye yokusungulwa kwalo i- African Democratic Change (ADeC). Washiya kuleli qembu ngemuva kokungaboni ngasolinye nabanye babaholi balo nabo abagcina beshiyile kulandela ukuhamba kwakhe. Ekhasini lakhe leFacebook, uDkt Khoza uthe kunesu alele phezu kwalo okuyilo elimenze wabuya kwezombusazwe. Uthe ukushiywa kwakhe kwi-ADeC wakwenza ngoba efuna ukudida umqondo labo ayebanga nabo enhlanganweni. “Siphila ezweni lenkulukelo, ungathatha umhlalaphansi izolo, kuthi ngakusasa ucabange ukuthi usanawo umfutho osele bese ubuyela emsebenzini,” kusho uDkt Khoza. Uthe ukushiya kwakhe eqenjini kwabe kuyisu ngoba labo ababelwa naye babengeke bahambe uma esakhona. UDkt Khoza usulile njengenhloko ebhekelele izinhlelo zohulumeni basekhaya kwi-OUTA ngeledlule wathi ubengeke akwazi ukuqhelelana nezombusazwe. Encwadini yokwesula kwakhe kwi-OUTA, uDkt Khoza uthe ubelokhu ezama ukuthola ithuba lokuhlangana noNgqongqoshe wezokuBusa ngokuBambisana neziNdaba zoMdabu kuleli uDkt Zweli Mkhize ukuze baxoxa ngesimo sokuwa komasipala abaningi kuleli ngenxa yenkohlakalo. Ebuzwa ukuthi uma ecabanga bazokwazi ukuthola amavoti enele ukuze bameleke ePhalamende, uDkt Khoza uthe uyathemba ukuthi zikhona izihlalo abazozizuza. I-ADeC ithi inamalungu angu-30 000. “Abantu baseNingizimu Afrika abanqumayo ukuthi bafuna ukuholwa ngubani, asikwazi ukubakhethela. Kumele baye okhethweni bakhethe ukuthi bafuna ukuholwa ngubani. Uma bengasikhethi kuyobe isinqumo sabo leso, sizosebenza kanzima abantu baseNingizimu Afrika baze baqonde ukuthi simele bona,” kusho uDkt Khoza. I-IEC ikuqinisekisile ukuthi i-ADeC ikubhalisele ukuthi ibe yingxenye yokhetho lukazwelonke.