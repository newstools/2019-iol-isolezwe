Bakhishwe izolo ekuseni. Bahleli epaki eduze kwesiteshi samaphoyisa eSydenham. UMnuz Wrightwell Saka, uthe abebebangqongqozela bebehlose ukuzitapela ekudleni nasezimpahleni zabo, okwenzekile akuhlangene nodlame olubhekiswe kwabokufika. “Akukho okuzwakalayo obekushiwo ngabantu abasingqongqozela kodwa bebethi asiphume. Uma sesiphumile bebezitapela izimpahla zethu, lobu ubugebengu. ESea Cow Lake khona bekushaywa kakhulu abanikazi bezitolo kepha kithi akekho umuntu onesitolo, thina siqashiwe yingakho sithi le nto iwubugebengu,” kusho uSaka. UNksz Mariam Mussa, obehleli nengane yakhe enezinyanga eziyisishiyagalombili epaki, uthe usephelelwe ngamaqhinga okuthi bazogeza kuphi nengane njengoba engekho amanzi epaki. “Kunzima nokuzikhulula lapha epaki, ngaphakathi esiteshini bathe abasakwazi ukusigcina sonke. Amaphoyisa athe ayaphazamiseka uma kunabantu abaningi abaphithizelayo kanti nawo amathoyilethi awakwazi ukumelana nomthamo wabantu abengeziwe ku-200 abawasebenzisayo, yingakho sesihleli epaki.” UMnuz Adam Ali, wophiko lwezinhlekelele olungaphansi kwehhovisi lenxusa laseMalawi elikuleli, uthe lokhu kuhlaselwa kuqhutshwa yizigebengu. “Ngixhumene nomasipala weTheku mayelana nokuthi abahleli kule paki batholelwe indawo yokukhosela, sisalinde ukuthi sibone ukuthi isimo siyadamba yini. Ngiyethemba ukuthi bazoyithola indawo maduze. Okunye esikwenzayo ngokubambisana nehlangano esiza abafuna ukubuyela emazweni abo i-International Organisation for Immigration ngokuthi labo abafisa ukubuyiselwa emakhaya babuyiselwe,” kusho * -Ali. UMnuz Msawakhe Mayisela okhulumela uMasipala weTheku, uthe umasipala kanye nezinhlangano ezingekho ngaphansi kukahulumeni seziqale izingxoxo phakathi kwabakuleli nabangaphandle abaxoshwe emijondolo abebehlala kuyo. “Sesiyihlonzile indawo abokufika abazohlala kuyo ngesikhathi kusanalezi zingxoxo. Sicela amaphoyisa asebenzisane nathi ngoba sekuvelile ukuthi umsuka walezi zigameko ubugebengu,” kusho uMayisela.