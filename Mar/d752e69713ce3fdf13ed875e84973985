Isolezwe lithole ngabasebenza ngaphakathi enkantolo ukuthi indlela isimo esimanzonzo ngayo, ngolunye usuku kuze kwahlehliswa amacala ngenxa yokungcola. Kuthiwa sekuphele unyaka kunenkinga emuva kokuqashwa kwabasebenzi boMnyango wezeMisebenzi yoMphakathi abasolwa ngokungasebenzi kahle. Ngosuku okuhlehle ngalo amacala, kuthiwa abameli, izimantshi nabashushisi, bathe ngeke bakwazi ukusebenza ngendlela okwakuvimbanise ngayo iphunga lomchamo enkantolo. Iziboshwa okwakumele zivele enkantolo zehliswa evenini yamaphoyisa zafakwa kwelinye igumbi, zatshelwa ukuthi amacala ayahlehla. Abanye abasebenzi basenkantolo kudingeka bazihlanzele amahhovisi abhuza izimpukane. Emuva kokuhlehliswa kwamacala, kwabizwa omele umnyango wakhuluma nezikhulu zasenkantolo kodwa umhlangano waphela kabi singekho isivumelwano. Umthombo onesikhundla eNkantolo uthe bayazi ngezinkinga kodwa ngokwazi kwakhe sezaxazululeka. Uthe akazi ngokuhlehla kwamacala, wacela ukuthunyelelwa imibuzo nge-email athe uzoyidlulisela eMnyangweni wezoBulungiswa. Imibuzo wayithunyelwa ngoLwesihlanu olwedlule, okuthe uma elandelwa ngoMsombuluko wathi usalinde impendulo kwabakhulumela uMnyango wezoBulungiswa. Okhulumela uMnyango wezeMisebenzi yoMphakathi, uMnuz Thami Mchunu, uthe nabo selubaxakile udaba ngoba abasebenzi babo bathwele kanzima. Bane abasebenzi abaqashwe ngokugcwele ukuhlanza, nababili abasebenza engadini. “Inkinga enkulu wukuthi awekho amathoyilethi ezitokisini, okwenza iziboshwa zizikhulule noma yikuphi. Izitokisi zingaphakathi enkantolo, uma kunuka khona kuphazamiseka nayo. Sekukaningi sikhuluma nemenenja yenkantolo kodwa kuyacaca udaba luyabahlula,” kusho uMchunu. Uthe kunzima ukuthi abasebenzi babo bahlanze umonakalo weziboshwa ekubeni kuwumsebenzi abangaqashelwe wona. “Abasebenzi bethu babhekene nokusula umchamo weziboshwa ezichamela phansi ezitokisini. Inkantolo inenkinga yokushoda kwamanzi, okwenza abasebenzi bethu bayozikhelela wona emfuleni. Nalokho akuwona umsebenzi abaqashelwe wona,” kusho uMchunu. Uveze ukuthi sebehambise imigqomo kadoti ukuze kufakwe kuyo amanzi okuhlanza. Namanje basazama ukudingida udaba neMenenja yaseNkantolo ngoba ngeke abasebenzi babo basebenze esimeni esinje.