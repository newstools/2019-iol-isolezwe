UNkk Mavis MaPhenyane Nzima, owayeyikhansela le-ANC ubulewe namalungu omndeni wakhe okukhona kuwo nesisebenzi sakhe saseSwazini. Amanye amalungu omndeni abulewe nguMnuz Siyanda Nzima, Nksz Thobile Phenyane noMnuz Maxwell Dlamini waseSwazini obeyisisebenzi. Umndeni wakwaNzima, onesitolo, usakhungathekile ngenxa yalesi senzo. Lilandisa, ilungu lomndeni elikhulume neSolezwe lacela ukungadalulwa ngoba lizibona lingaphephile, lithe kufike indoda engaziwa yathi izothenga ubhiya. “Utsheliwe ukuthi ubhiya awukho, wahamba wabuye wabuya waphinde wathi ufuna ubhiya. Wabuzwa ukuthi ungowaphi yena engalaleli ngoba uyatshelwa ukuthi ubhiya awukho. Indoda ibe isibuza ukuthi uphi uMam’ uPhenyane ngoba kuthiwa akazombulala, yaqala yamdubula, kwadubuleka nendodakazi kasisi onengane enezinyanga ezintathu,” kusho ilungu lomndeni. Lithe abebesendlini bazame ukucasha ngaphansi kwamatafula kodwa indoda yaqhubeka nokudubula kwaze kwalimala nendoda yaseSwazini ebiqashwe wumndeni. “Indodana endala kasisi ebikwamakhelwane isuke khona izwa kuqhuma izibhamu ekhaya, yathi isisesangweni yazithela phezu kwendoda ebe isiyidubula yashona,” kusho ilungu lomndeni. Lithe indoda iphinde yazama ukudubula nomakhelwane ovele emnyango ebuza ukuthi kwenzekani kwaNzima. “Okwenzekile akuhlangene nepolitiki. Into esiyaziyo wukuthi kuke kwakhona umfana obelusa izinkomo zikasisi owashona, umndeni wakhe wawuthi wusisi ombulele ngoba efuna ukuthwala ngaye ukuze abuyele ebukhanseleni. Unina walowo mfana usanda kushona emasontweni amathathu edlule namanje umndeni wakhe ubuthi ubulewe wusisi,” kuqhuba ilungu lomndeni. Lithe udadewabo ubesephumile ebukhanseleni ngemuva kokuphatha izikhawu ezimbili. Okhulumela amaphoyisa KwaZulu-Natal, uLt Colonel Thulani Zwane, uthe kuvulwe amacala amane okubulala esiteshini samaphoyisa e-Utrecht ngemuva kukudutshulwa kwabantu abane. Uthe kusinde abanye abantu abane ebebesendlini kulesi sehlo. Uthe umdubuli ubaleke ngezinyawo.