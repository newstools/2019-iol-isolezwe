Esithangamini nabezindaba eThekwini izolo, uCele uthe leli thimba alicheme namuntu kwezombusazwe kodwa lisebenza ngokulandela umthetho. “Kubalulekile sikucacise ukuthi umsebenzi waleli thimba ukuphenya amacala okubulawa kosopolitiki kwezinye izikhathi okuboshwa osopolitiki kuwo, lokho okwenza ukuthi kube khona ukuvungama uma kukhona usopolitiki oboshwayo. Ngebhadi uma kukhona usopolitiki esimbophayo kuba nokuhlanezela inkulumo sisolwe ngokuthi sigxambukela ezimpini zezepolitiki. Abekho abasetshenziswayo.” UCele uphawula kanje ngemuva kokuthi abalandeli beMeya yaseHarry Gwala uMnuz Mluleki Ndobe okusanda kuhoxiswa icala ebibekwe lona lokubulala owayenguNobhala-jikelele we-ANCYL uMnuz Sindiso Magaqa besola leli thimba ngokusetshenziswa izitha zikaNdobe. Uthe uyabonakala umsebenzi kusukela lisunguliwe leli thimba ngoJulayi nyakenye njengoba selibophe abasolwa abangu-161. UMengameli uMnuz Cyril Ramaphosa wabumba zonke izinhlaka zezokuphepha kuleli kwabe sekusungulwa leli thimba lamaphoyisa ngemuva kokwenyuka kwesihlava sokubulawa kosopolitiki KwaZulu-Natal. “Njengoba sinamadokodo amacala angu-163, amacala angu-80, awokubulala, angu-24, owokuzama ukubulala, angu-36, awokusabisa, ithimba selibophe amahlandla angu-161,” kusho uCele. Uthe kulokhu kubopha, kunabasolwa abangu-25 abaphoswe imibuzo babuye badedelwa. “Kunabasolwa abangu-66, abasezitokisini, abangu-32 bangaphandle ngebheyili, abangu-27 sebegwetshiwe, abasolwa ababili sebashona, abahlanu bagwetshwe udilikajele,” kusho uCele. Uthe kulawa madokodo angu-163, amadokodo angu-52 aseqediwe ukuphenywa. “Kunamacala angu-59 asezinkantolo kumanje,” kusho uCele. Ebuzwa ukuthi ngabe bakhona abanye abasolwa abasazoboshwa, uCele uthe akakhulumi ngophenyo olungakapheli. Ebuzwa futhi ukuthi lukhona yini uphenyo olwenziwayo ngeMeya yoMkhandlu weTheku uNkk Zandile Gumede, uCele uthe akakhulumi ngamahemuhemu. UCele uthe ukuhoxiswa kwesikhashana kwamacala abasolwa abathile akusho ukuthi asuke esephele unomphela lawo macala kodwa asuke esengavuka uma kuvela ubufakazi obusha obuqinile. Uthe labo okuhoxiswe amacala abo, abacabanga ukubabopha bangakwenza lokhu uma bethanda ngoba yilungelo labo. “Mina noKhomishana wamaPhoyisa kuzwelonke lona ohleli eduze kwami uLt General Khehla Sitole sihlale siboshwa zonke izinsuku kodwa lokho akusinqindi amandla ukuthi siqhubeka nokubopha,” kusho uCele. Uphinde wacacisa ukuthi leli thimba labo akusibo oKlebe kodwa ithimba eliyisipesheli elakhelwe ukuphenya amacala okubulawa kosopolitiki. “Ngihlale ngibona kubikwa ezindabeni kuthiwa leli thimba oKlebe, akulona qiniso lelo,” kusho uCele.