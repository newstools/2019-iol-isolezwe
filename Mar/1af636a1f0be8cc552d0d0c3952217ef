IPHEPHANDABA laseLondon, e-UK, iNew African, seliveze umlisa odalula ukuthi ungomunye wabebeyingxenye yetulo lokusabalalisa igciwane lengculazi eNingizimu Afrika ngomyalelo kahulumeni wobandlulo wokuqeda ngabantu bakuleli. Leli phephandaba lithi uMnuz Alexander Jones oke wasebenzela iSouth African Institute for Maritime Reasearch (SAIMR), uthe babenenhloso yokuqeda ngabantu abamnyama. Uthe kwakungezinye zezindlela zokugadla ngoba babengabafuni. ''Sasilwa nabantu abamnyama eNingizimu Afrika, futhi kwakumele sihlasele ngayo yonke indlela ngoba babeyizitha zethu,'' kusho uJones. Uthe babelichela ngisho eMozambique igciwane lengculazi. Uthe konke ababekwenza babeyalelwa umphathi wabo uMnuz Keith Maxwell owayekholelwa ekutheni izwe kufanele kube elabantu abamhlophe. Kuthiwa uMaxwell wayefaka abantu ukufa kodwa ebakhohlisa ngokuthi bayagoma ukuze bangaguli kanti uyazi yena ukuthi ugila imikhuba. Lolu daba luvele kulandela ucwaningo ebelenziwa abaqophi bamafilimu baseSweden nabaseDenmark ababephenya ngokushona kukaNobhala-jikelele we-United Nations uDag Hammarskjold, owashona engozini yebhanoyi, kwase kuvela lolu daba olushaqisayo. UJones kuthiwa uveze ukuthi akanankinga angazikhininda zonke ngemikhuba ababeyigila ngezikhathi zobandlululo. Lolu daba luvela nje , lulandela lolo olwaba undabamlonyeni lukaDkt Wouter Basson owaduma ngokuba ungqondongqondo ekukhiqizeni imithi yokubulala abantu. Nanku ugabigabi wale filimu eshiye abaningi bebambe ongezansi kwiSundance Film Festival ngasekuqaleni kwalo nyaka: