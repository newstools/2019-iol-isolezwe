UBlom uthe selokhu izikhulu zase-Eskom zize nohlelo olusha lokusebenza alubonakali luthela izithelo ezinhle ngoba namanje abantu banqanyulelwa ugesi. “Sibhekene nesimo esinzima ngoba ukunqanyulwa kukagesi ngeke kugqugquzele abatshalizimali ukuthi beze eNingizimu Afrika. Izinkampani zidiliza abantu futhi uma ugesi uqhubeka unqanyulwa kusho ukuthi abantu basazophelelwa wumsebenzi.” Uthe i-Eskom iveze ukuthi ukunqanyulwa kukagesi okuqhubeka njengamanje kwenziwa wukuthi kunogesi owu-50% futhi awukho osenqolobaneni obhekele isimo esinzima. Yize engathandanga ukuthi iNingizimu Afrika izofana neVenezuela okunqanyulwa ugesi ezweni lonke kodwa uthe ngelinye ilanga kuzokwenzeka into ethile kubasebenzi ababhekele ukunqanyulwa kukagesi bese izwe liba sebumnyameni. Kubikwa ukuthi eGauteng abantu bangase bangabi namanzi ngenxa yokunqanyulwa kukagesi. UMengameli Cyril Ramaphosa uthe luyamkhathaza udaba lokunqanyulwa kukagesi futhi uzoba nemihlangano nethimba lakwa-Eskom isonto lonke. “Siyazi ukuthi isishingishane esihlasele eMozambique sibe nomthelela ekunqanyulweni kukagesi kodwa senza konke okusemandleni ukuqinisekisa ukuthi abantu banogesi. UNgqongqoshe wezeziMali unemihlangano nabase-Eskom futhi nami ngizoba nemihlangano nabo lonke leli sonto,” kusho uRamaphosa. Abase-Eskom bathe kuzocaca namuhla ukuthi uhlelo lokunqanyulwa kukagesi luyama noma luyaqhubeka yini ngoba bazama ukubuyisa ugesi olahlekile. NgoMsombuluko, iNational Union of Metalworkers of South Africa (Numsa) ibisenkantolo iyolwa ngodaba lokuthengwa kukagesi kubakhiqizi abazimele. Khonamanjalo, iCosatu ithe ayihambisani nohlelo lokuhlakazwa kwe-Eskom kodwa ifuna kuhlelwe kahle izinto kule nkampani ngoba ikule nkinga nje ngenxa yokungahleleki nokungaqapheli ukuthi imali yenza umsebenzi ehlelelwe wona.