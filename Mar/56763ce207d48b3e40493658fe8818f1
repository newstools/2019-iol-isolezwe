UNksz Zanele Hlengwa ohlomule ngemoto yohlobo lwePolo, uthe yize ayewungenele umncintiswano wayezitshela ukuthi wumkhonyovu. Uthe uze wakholwa ngoba eseyibona ngamehlo ngaphandle kwenxanxathela yezitolo, iThe Workshop ngoLwesihlanu imoto yakhe nangesikhathi esenikwe izikhiye ngabakwaMTN bemtshela ukuthi makangene kuyona. “Ngiwungenele umncintiswano ngase ngilinda isikhathi ngaphambi kokuthi ngithole ucingo lungibikela ukuthi ngiwinile. Nalapho ngajabula ngabuya nganeno ngoba seyiminingi kakhulu imikhonyovu ekhona. Kukaningi umuntu ethola imiyalezo emtshela ukuthi kukhona akuwinile. Kokunye uwine noma ungangenelanga mncintiswano. Ngikholwe kahle ngoba sengiyibona imoto ukuthi ngiwine ngempela,” kusho uNksz Hlengwa. Uthe ungenele umncintiswano ngoba efisa ukuthi abe nemoto emuva kokuthi edayise imoto yakhe ngenxa yezizathu ezithinta imali. UNks Hlengwa obesebenza njengomhlengikazi eGauteng uthe imoto ayiwinile izomnika ithuba lokuthi akwazi ukwenza izinto ayekade ehlele ukuthi azenze nabengakwazi ukuzenza ngaphandle kwayo. Ngesikhathi ethatha imoto yakhe ubengakatsheli muntu ekhaya ukuthi uwinile. Uthe indodana yakhe eneminyaka engu-10 ubefuna ukuthi ibone ngemoto seyifika ekhaya ngaphambi kokuthi ayitshele ukuthi uwinile. UNksz Portia Zondi ongamele ezokukhangisa kwaMTN uthe banethemba lokuthi nabanye abantu bazobona ukuthi uma besuke bekhipha umyalelo wokuthi abantu abangenele imincintiswano basuke bengadlali ngabo. Uthe into eyenze uNksz Hlengwa awine le moto wukuthi ulandele imiyalelo yabo yomncintiswano olokhu uqale ngesikhathi samaholidi kaDisemba. Bangu-50 abantu asebethole izimoto ezintsha ceke. Uthe imoto abayilethele uNksz Hlengwa bekungeyokugcina ezimotweni ebeziwinwa kulo mncintiswano. Uqhube wathi lokhu akusho ukuthi ayisekho eminye imincintiswano ekhona abantu abangayingenela ukuze babe senhlanhleni yokuwina. Kunomunye owenziwayo okwamanje owaziwa nge- “double your bundle” neminye.