OYINHLOKO yezokhetho kwi-ANC, uMnuz Fikile Mbalula washaqeka ngendlela eyisimanga ngenkathi eshayelwa ucingo u-Ajay Gupta ongumunye wezalamani zomndeni wakwaGupta embongela ngokuthi usezokuba wuNgqongqoshe wezeMidlalo ngo-2011. UMbalula usho lokhu izolo eGoli ngenkathi ethula ubufakazi phambi kweKhomishini kaJaji Raymond Zondo ephenya ngezigameko zokulawulwa kombuso yidlanzana. “Ngavele ngashaqeka ngangazi ukuthi ngizothini,” kusho uMbalula. Uthe wayexakwa nawukuthi umuntu omazisa izindaba ezifana nalezi, akalona ngisho nelungu lenhlangano yakhe i-ANC. NgokukaMbalula, uyawazi umthetho olandelwayo wokubekwa ezikhundleni koNgqongqoshe, okuwu Section 85. Uthe ngokwalo mthetho, uMengameli wezwe kuphela onelungelo lokusho ukuthi uzokuba wungqongqoshe ozophatha muphi umnyango. NgokukaMbalula, okwamphatha kabi nakakhulu, ukuthi okwashiwo * -Ajay kuyena kwagcina sekwenzekile ngempela njengoba wagcina esenguyena uNgqongqoshe wezeMidlalo njengokusho kuka-Ajay. Ngendlela aphatheka kabi ngayo, uthe waze wabikela isigungu esiphezulu se-ANC esinamalungu angu-80. Esikhundleni sokuthi athole ukwelulekwa ngenkinga ayebhekene nayo, uMbalula uthe wonke amalungu alesi sigungu agebisa amakhanda phansi, kwangekho omphendulayo. NowayenguMengameli ngaleso sikhathi uMnuz Jacob Zuma owayekhona kulo mhlangano owawungo-Agasti 2011, uthe naye wathula kwaba sengathi akezwanga lutho ukuthi uthini. UMbalula uthe uyazi ukuthi abanye ozakwabo kule nhlangano, bathuliswa wukuthi babekuqonda ukuthi uma beke bavula imilomo, kwakuzoba ukuphelelwa kwabo imisebenzi yokuba ngongqongqoshe. “Okungijabulisayo ukuthi lokhu ngakukhuluma emhlanganweni wesigungu esiphezulu se-ANC ngoba le nhlangano ihlale isikhuthaza ukuthi sizikhulume ngaphakathi izinkinga esinazo ngayo,” kusho uMbalula. NgokukaMbalula, noma kungaba khona abangamsola ngakushilo, yena bonke ubufakazi unabo ngokwenzeka. Nakuba bekhona abanye ozakwabo kule nhlangano abamncoma ngokuba nesibindi kwakhe ngakusho, uthe kukhona nabanye kule nhlangano abamsola ngakusho. Uthe ukuhlala kwendiza eyayilayishe umndeni wakwaGupta esikhumulweni sezindiza iWaterkloof ePitoli, yilapho abona khona ukuthi ngempela umbuso wakuleli usulawulwa wumndeni wakwaGupta.