Kwabangcwatshiwe kubalwa uNkk Mavis MaPhenyane Nzima owayeyikhansela le-ANC KwaNzimane, e-Utrecht, owabulawa nendodana yakhe uMnuz Siyanda Nzima noNksz Thobile Phenyane. Kwasinda abane kulesi sigameko okukhona nowesifazane oyisihlobo. Kulesi sehlakalo kwashona noMnuz Maxwel Dlamini waseSwatini namanje ongakatholakali umndeni wakhe. Isidumbu sakhe sisaduve emakhazeni kuleli njengoba amaphoyisa esazama ukuthola izihlobo zakhe. UNkk Nzima ungcwatshwe ngosuku olulodwa nomyeni wakhe uMnuz Andries Nzima owabulawa wukwethuka ngemuva kokushona komkakhe. UNzima ungcwatshwe ngoMgqibelo kubo ePaulpietersburg ngenxa yokuthi umndeni wakhe ucele ukuthi angcwatshwe ngokuhlukana nomkakhe. Ilungu lomndeni kaNkk Nzima, elicele ukungadalulwa ngenxa yokwesaba, lithe yize sebethuthile ekhaya kodwa basesaba ngoba umsolwa akaboshiwe. “NgoLwesihlanu amanye amalungu omndeni abeyothengela umngcwabo alandelwe umsolwa. Ubonwe yile ntombazane eyasinda. Kuthiwa imoto uyipake eduze kwalena abebehamba ngayo wabalandela ngaphakathi esitolo,” kuchaza ilungu. Lithe kushayelwe amaphoyisa ngaleso sikhathi afika alandela imoto yomsolwa kodwa yangatholakala. Kuthiwa amakhamera asesitolo ayayiveza imoto yakhe ephume yangabonakala ukuthi ibheke ngakuphi. Emngcwabeni bekukhona uNgqongqoshe wezokuThutha nokuPhepha koMphakathi, KwaZulu-Natal, uMnuz Mxolisi Kaunda, othembise ukuthi akusekude atholakale umsolwa. Phambilini emuva kokuvakashela umndeni, uKaunda uthe ukhathazekile ngokuchitheka kwegazi esifundazweni. Kusolwa ukuthi umndeni ubulawelwe ukusolwa ngokubulala owesilisa owayelusa izinkomo zikaNkk Nzima. Kuthiwa umndeni kamufi wasola uNkk Nzima ngokuthi wabulala umfana ukuze athwale ngaye. Kuthiwa umsolwa wafika wafuna ubhiya esitolo sikaNkk Nzima watshelwa ukuthi awukho waphinde wabuya esezodubula. Okhulumela amaphoyisa KwaZulu-Natal, uLt Colonel Thulani Zwane, uthe kuphenywa amacala amane okubulala.