OWAYENGUMENGAMELI wakuleli uMnuz Jacob Zuma uthi kushaywa yena ngecala indodana yakhe ebhekene nalo lokubulala ngokungenhloso kulandela ingozi yemoto okwadlula kuyo oyedwa. UZuma uphawule kanje ngaphandle kweNkantolo yeMantshi eRandburg, lapho bekuvele khona uDuduzane ngecala lokubulala ngokungenhloso uNksz Phumzile Dube ngo-2014. Iphephandaba lansuku zonke, iSowetan, likhulume noZuma oveze ukuthi akakholelwa ngukuthi kunobufakazi obanele obukhombisa ukuthi waba budedengu. “Kuyacaca ukuthi abukho ubufakazi osebuthuliwe obuveza ukuthi wayeshayela budedengu, kodwa sizoshiya konke ezandleni zeMantshi, siyethemba kuzophuma isinqumo esihle,” kusho uZuma. Leli cala liqhubeka nje kuzokhumbuleka ukuthi uPhiko lwezokuShushisa kuleli, iNational Prosecuting Authority (NPA), lwaba nongabazane ngokushushiswa kwakhe ngo-2015, yabeka isizathu sokuthi mancane amathuba okuthi angatholwa enecala enkantolo. Lolu daba luphinde lwaqubuka ngemuva kokuthi owayenguMshushisi weNPA uGerrie Nel ne-AfriForum besabise ngokuthi bazozishushisela bona ngokwabo uDuduzane, iNPA yabe isishaya ungqimphothwe. UZuma uthe uyasola ukuthi leli cala libuyiswe ngabanegqubu naye. “Kunzima ukuthi ngithi abantu abanenkinga nami ngeke bayihlasele indodana yami.  Kwalandelwa yonke imigudu yomthetho, udaba lwaphothulwa. Kungani pho lubuyiswa udaba? Nakhona lubuyiswa akukho ngisho ubufakazi obuqinile obukhomba ukuthi kwaba nobudedengu.” FUNDA: I-NPA izohoxisa akaDuduzane NgoLwesithathu uDuduzane ufake isicelo sokuthi lihoxiswe leli cala. NgoJanuwari nonyaka iNPA ihoxise icala lenkohlakalo ebelibekwe uDuduzane elithinta izinsolo zokugwazelwa owayeyiPhini likaNgqongqoshe wezezimali uMnuz Mcebisi Jonas ehlangene nabomndeni wakwaGupta. 