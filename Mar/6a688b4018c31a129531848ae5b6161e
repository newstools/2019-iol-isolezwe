Izolo bekufakaza owayenguNgqongqoshe weziMali uMnuz Trevor Manuel nowayenguNgqongqoshe wezokuXhumana ophinde abe wumakadebona we-ANC uGeneral Sphiwe Nyanda. UNyanda uveze ukuthi wayekhona emhlanganweni wango-2011 lapho uMbalula watshela amalungu esigungu esiphezulu se-ANC ukuthi ubizwe abakwaGupta bamtshela ukuthi uzoqokwa njengoNgqongqoshe wezeMidlalo kwiKhabhinethi kaMengameli Jacob Zuma. UNyanda uthe uMbalula wayecikekile yilesi senzo ngoba ezibuza ukuthi abakwaGupta bangenaphi ezindabeni ze-ANC. Phambilini uManuel utshele uZondo ukuthi uMbalula wayekhala ngesikhathi ebatshela ukuthi abakwaGupta bathi uzoqokwa njengoNgqongqoshe wezeMidlalo. “Wayekhala uMbalula ngesikhathi esitshela ukuthi abakwaGupta abathe usezoba wuNgqongqoshe wezeMidlalo. Wayekhaliswa wukuthi akazi ukuthi abakwaGupta bangenaphi ekuqokweni koNgqongqoshe ngoba wumsebenzi kaMengameli we-ANC lowo,” kusho uManuel othe uZuma wayengakhathazekile ngalokhu okushiwo wuMbalula kodwa amanye amalungu e-ANC ayekhathazekile.