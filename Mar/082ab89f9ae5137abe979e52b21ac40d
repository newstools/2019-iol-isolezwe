Lawa ngamazwi ashiwo uMandla Maphumulo (41) odume ngelikaMampintsha ngemuva kokuvela eNkantolo yasePinetown izolo. UMampintsha ube nesithangami nabezindaba egonyuluka ngokuthandana kwakhe noBongekile Simelane odume ngelikaBabes. “Mina uBabes ngimfake endimeni yobumnandi ngisebenzisa imali yami ngoba bengibona ukuthi unethalente. Ekuthandaneni kwethu akukho ebengikufuna ngaphandle kokuqhubeka senze izinto ezinhle sibambisene njengoba bengifuna ukumenza umfazi, sibe nezingane kodwa ngokuhamba kwesikhathi sengimbona ukuthi ungumuntu onjani ngakhetha ukukumisa lokho njengoba nomndeni wakhe ubukhombisa ukuthi awuthandi ngimlobole,” kusho uMampintsha. Uthe ngosuku lodaba olusematheni uBabes wafika endlini edakiwe wamvusa ngenduku. “Inkinga kaBabes wutshwala nje akukho okunye. Ngisho umndeni wakhe sengiwutshele kaningi ukuthi awuyibheke inkinga yotshwala njengoba ephenduka omunye umuntu uma edakiwe. Wangifica ngilele wangichukuluza kwagcina ngokuthi athathe omunye uphaqa wami wangishaya emlonyeni. Ngaya kubhavu ngayowasha umlomo owawuphuma igazi nokwathi uma ngibuya esengishaya engithuka nami ngamshaya emhlane ngesitembu kabili,” kuchaza yena. Uthe uBabes owesifazane wokuqala ukuthi ambeke isandla bangafakaza nabanye ake athandana nabo. “UBabes uyakwazi ukuhlokolozana uze umenze into embi. Umndeni wakhe bese ngiwubize kaningi ngiwutshela ngalezi zigameko ngithi awukhulume naye. Ubaba wakhe wafika walwa nami ngabashiya eWestville ngaya ehhotela,” kuchaza yena. Ukuphikile ukuthi ubesekubhaceni wathi ubehlezi ehhotela engabuki thelevishini nomsakazo engawulaleli. “Ngiziyele mina emaphoyiseni ngemuva kokuzwa ukuthi ngivulelwe icala. Umndeni kaBabes naye akukho cala abake bangivulela lona njengoba isigameko esifana nalesi singakaze senzeke,” kuchaza yena. Ukubeke kwacaca ukuthi yize emthanda uBabes kodwa akafuni ukuxhumana naye njengoba ephatheke kabi emoyeni. “Njengoba nobaba wakhe ekhuluma ngezindaba zonodoli nemithi mina izinto engingazazi zonke lezo,” kuchaza yena. UMampintsha uthe akafune kudatshukelwa ngalolu daba kodwa ufuna ukulungisa isithunzi sakhe. Ekhuluma emsakazweni Ukhozi FM uyise kaBabes, uMnuz Welcome Simelane, ukuphike konke okushiwo wuMampintsha ngendodakazi yakhe wathi ayizidli izidakamizwa notshwala kodwa nguye odla iphilisi elidume ngoQo.