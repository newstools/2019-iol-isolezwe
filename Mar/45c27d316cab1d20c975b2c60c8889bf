INGENE ilekanyana imiyalezo yendunduzo ngemuva kokuzwakala kwezindaba zokudlula emhlabeni kwendodakazi yomholi we-ANC uMnuz Jackson Mthembu ngoLwesibili ebusuku. UMthembu udalule lezi zindaba ekhasini lakhe ku-twitter lapho aveze khona ukuthi indodakazi yakhe izibulele. “Indodakazi yami endala, uKhwezi Mthembu, izibulele izolo ebusuku ekhaya lethu okuhlala kulo abasebenza ePhalamende eCape Town. Silimele kakhulu. Asazi ukuthi yini eholele ekutheni azibulale esaneminyaka ewu-25 nje kuphela,” kubhala uMthembu kutwitter. Kuvela lezi zindaba nje, uMthembu ngo-2017 waphumela obala ngendodana yakhe endala (34) enenkinga yenyaope (wunga). Ngaleso sikhathi uMthembu waveza ukuthi kuyamhlukumeza kakhulu ukuthi indodana yakhe, eyayiboshiwe, isichithe iminyaka iphuma ingena izikhungo ezisiza abayimlutha yezidakamizwa. Ezinkundleni zokuxhumana ingene ilekanyana imyalezo yenduduzo emndenini wakwaMthembu ngokudlula kukaKhwezi.