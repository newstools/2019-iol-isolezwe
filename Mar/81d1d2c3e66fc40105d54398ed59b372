Umndeni womunye wabagilwa abathathu okuthiwa babulawe kwa-U eMlaza, ngempelasonto sewuzwakalise ukukhathazeka njengoba esagcwele amathafa emuva kwalezi zigameko okuthiwa zenzeke ngoMgibelo ntambama nangeSonto ekuseni. Isihlobo sikaMnuz Sibonelo “Spikili” Dlamini (25) ongomunye wabathathu okuthiwa badutshulwe bashona yilo mlisa nesicele ukuthi igama laso ligodlwe ngoba sesaba ukwenzakaliswa, sithe basashaqekile ngesigameko sokubulawa kwabo. Ngokusho kwaso, uDlamini udutshulwe washona ngeSonto ngezikhathi zasekuseni eduze kwendawo yokuqeda ukoma emuva kokuthi ebe nokuhilizisana ngamazwi nalo mlisa. Isihlobo sikaDlamini sithe lesi sigameko kusolakala ukuthi senzeke emuva kokuthi lo mlisa edubule omunye umlisa ababexabane naye. Uthe lo mlisa nabanye bafike kubo kamsolwa kwase kuhiliziswana ngamazwi nokuholele ekutheni umsolwa amdubule ambulale ngoMgqibelo ntambama emuva kwehora lesine. Kuthiwa umsolwa ube esedlulela komunye umuzi ongumakhelwane wakhe nokuyilapho edubule owesifazane okukholakala ukuthi ubengufakazi ombonile ngesikhathi edubula ebulala lona omunye ngoMgqibelo. “Okubuhlungu ukuthi lo muntu ubezidubulela abantu ngoba nalona owakithi ube esemdubula embulala ngakusasa. Kumanje akaziwa ukuthi ukuphi ngoba ngigcine engakaboshwa,” kusho isihlobo sikaDlamini. Sithe bafisa aboshwe lo mlisa mayelana nalezi zigameko zokubulala. Isihlobo sikaDlamini sithe kuze kube manje akekho owaziyo ukuthi yini eholele ekutheni abulawe ngoba akekho owaziyo ukuthi babangeni nalo mlisa ngaphambi kokuthi amdubule amahlandla amabili ekhanda. Okhulumela amaphoyisa KwaZulu-Natal, uCaptain Nqobile Gwala ukuqinisekisile ukuthi amaphoyisa aphenya amacala amabili okubulala emuva kokubulawa komlisa obulawe ngoMgqibelo ntambama nokubulawa kowesifazane ona-45 ababulawe ezigamekweni ezahlukene kodwa okukholakala ukuthi zihlobene. Uthe amaphoyisa ayaphenya nangecala lokubulawa kukaDlamini kanti bekungakaboshwa muntu.