Le khomishini iveze ukuthi ithole isikhalo esisemthethweni esivela kuNksz Gugu Ncube, ngezinsolo zokuhlukunyezwa ngokocansi yilungu lebhodi le-University of South Africa Centre for Early Childhood Education (Ucece). Iveze ukuthi ijutshwe ngokusemthethweni ukuthi iphenye nanganoma yiluphi udaba oluthinta ukuhlukunyezwa ngokobulili kwabantu emuva kokuthi sebethole isikhalo. Ikhomishini ithi izokwenza konke okusemandleni ukuxazulula noma iyiphi inkinga ethinta lokhu futhi izongenela ekulungiseni amaphutha enziwa ababengenele ukuxazulula izinkinga ezithinta ukuhlukunyezwa ngokobulili. “Uma uphenyo lwekhomishini seluphothuliwe kuzokhishwa umbiko ozobe uneziphakamiso, ukuze ubonwe wumphakathi,” kusho isitatimende sesigungu sekhomishini. Ikhomishini iveze lokhu ngemuva kokubhikisha kukaNksz Ncube ngaphandle kwezindlu zoMbuso, ngesonto eledlule. UNksz Ncube ube ngundabuzekwayo ngesikhathi i-video enaye isabalala ezinkundleni zokuxhumana lapho ebebonakala ebhikisha egqoke iphenti nesikibha, ngaphandle kwase-Union Buildings lapho ayekhala ngokuthi wahlukunyezwa ngesinye sezikhulu, ngesikhathi esasebenza esikhungweni semfundo ephakeme, i-University of South Africa (Unisa). Kule video wayezwakala ebalisa ngokuhlukunyezwa ngomunye wabaphathi, athi wayefuna ukulala naye. Kuyona uzwakala ethi wabika kubaphathi besikhungo kodwa bayishaya indiva indaba yakhe. Kuphinde kwavela enye i-video lapho ayethathwa kuyo ngamaphoyisa esifazane angaphezu kwamahlanu, ayemphoqa ukuthi angene evenini yamaphoyisa ngenkani. Esitatimendeni i-Unisa izwakalise ukukhathazeka ngezinsolo ezazibekwa nguNksz Ncube, yaveza nokuthi wayengasebenzi ngaphansi kwayo kodwa wayesebenzela i-Ucece. Ithe okubakhathaza kakhulu ukuthi akukhona okokuqala ezama ukwehlisa isithunzi senyuvesi emuva kokuphela komsebenzi wakhe. Uthishanhloko wase-Unisa, uSolwazi Mandla Makhanya umnxuse ukuthi ayeke akwenzayo nokuthi angalifaki igama lenyuvesi endabeni ephakathi kwakhe ne-Ucece. Ngesonto eledlule uNksz Ncube uvele eNkantolo yeMantshi ePitoli, ngecala lokungaziphathi kahle emphakathini. Kulindeleke ukuthi abuyele enkantolo ngo-Ephreli 10. Ikhomishini ebhekele ezobulili seyinxuse noma wubani ofisa ukufaka isikhalo esithinta ukuhlukunyezwa ngokobulili ukuthi abike ngokuthi abathinte enombolweni yamahhala ethi 0800 007 709.