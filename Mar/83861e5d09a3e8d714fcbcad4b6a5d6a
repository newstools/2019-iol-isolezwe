Lesi sitolo esilingana nezinkundla zebhola lombhoxo ezimbili ubukhulu baso, sizovulwa ngokusemthethweni ngoMashi 27. UMnuz Chris Jones oyiGeneral Manager kwaMakro uthe abathengi bazothola konke abakudingayo esitolo sabo esiseCornubia futhi bazoba nendali enkulu uma bevula. “Kusele amasonto amathathu ngaphambi kokuthi sivule uMakro oseCornubia. Simatasa sifaka impahla emashalofini kulesi sitolo sethu esikhulu kunazo zonke. Ukusakha kuthathe unyaka kanti sinazo zonke izidingo zabathengi.” Ubalule ukuthi uMakro oseCornubia uzodayisa impahla yokugqoka, udayise impahla kagesi okungamathelevishini, amaselula, okwezemidlalo, okwazingane, okwasemahhovisi, amathuluzi, okwezimoto, imifino, inyama ngoba kuzoba nebhusha. “Abantu bazokwazi ukuthenga ngohlelo lwe-drive thru njengoba benza ezitolo zokudla. Bazoqala bathenge impahla besebenzisa i-internet bese befika ezitolo zethu bazoyilanda njengoba kwenzeka kuma-drive thru. Kukhona neMoney Centre lapho abantu bezokwazi ukukhokhela ugesi nezinye izidingo zabo. Kuzoba nesitolo sakwaVodacom phakathi kwaMakro,” Kuzoba ne-tech desk lapho kufakwa khona i-software entsha yama-laptop nobunye ubuchwepheshe besimanje. Abathengi bazokwazi nokuthola inkomishi yekhofi njengoba kuzoba nesitolo sokudla iMugg & Bean phakathi kwaMakro oseCornubia. Asikho isidingo sokuthi abathengi bame kolayini abade uma bethenga ngekhadi kwazise kunohlelo lwe-mobile pay point okusho ukuthi kuzoba nemishini yoku-swiper ikhadi ezolethwa kubantu ukuze bakhokhele impahla abayithengile. Kuzoba ne-wifi yamahhala. UJones uthe isitolo sabo asiwamoshi amanzi nogesi ngoba kuzoba nogesi welanga futhi amanzi ayakhucululwa ukuze asebenze nakwezinye izindawo. Uthe kuqashwe abantu basemijondolo yaseBlackburn, Cornubia nezinye izindawo abakhelene nazo. Phakathi kwezingqinamba ababhekene nazo ngesikhathi bekhangisa izikhala zomsebenzi uJones uveze ukuthi iningi labantu baseBlackburn belingenazo izitifiketi zikamatric, abanye abanabo omazisi bese kuthi abanye abazange beze kwinhlololwazi. Uveze ukuthi bathole izicelo zomsebenzi eziwu-243 kulezo zicelo abantu abawu-154 bebengenawo u-matric. Mayelana nezinhlelo zokusiza umphakathi, uNkk Farzana Sonvadi obhekelele izinhlelo zokusiza umphakathi kwaMakro uthe banohlelo lokusiza izinkulisa kuyimanje babhekelela izingane eziwu-10 000. Uthe bazophinde banikelele izikole ezine ngamalap desk besebenzisana neDesmond Tutu Foundation. Ubalule ukuthi bazoba nohlelo lokusiza abantu ukuthi bafake izicelo zomasizisi ngoba bathole ukuthi iningi labo alinabo omazisi futhi alikwazi nokufakela izingane izicelo zezitifiketi zokuzalwa.