UCele ubekhuluma nezintatheli ngoMsombuluko emuva kokuhlangana kwabaphathi beziteshi zamaphoyisa abangaphezu kuka-1 500, ePitoli. Umhlangano bewubanjelwe ukugwema isiteleka okuthiwa siyafufusa emaphoyiseni kuzwelonke emuva kokuthi amaphoyisa ecasulwe yindlela okusingethwe ngayo ukukhushulelwa kwawo ezikhundleni. UCele uthe izikhalo ezilethwe abaphathi beziteshi bezimayelana nokuphathwa ngendlela ehlukile kwalabo abasebenza ezimpikweni eziyisipesheli emaphoyiseni. “Into okubukeka isusa kakhulu umsindo kube ukuthi kunamaphoyisa asemancane ayingxenye yezimpiko eziyisipesheli, asuswe ekubeni ngo-constable base beba ngo-warrant officer uma besophikweni lweTactical Response noma babe ngosayitsheni uma besophikweni lweNational Intervention Unit,” kusho uCele. UCele uthe abaphathi bamaphoyisa sebevumelene ngokuthi lubuyekezwe uhlelo lokukhushulelwa ezikhundleni ngokubambisana nabo bonke abathintekayo. Uthe uma sebeqedile ukubuyekeza lolu hlelo bazonika abantu abathintekayo imininingwane ecacile ngezindaba ezithinta isikhathi, imali okufanele isetshenziswe, nokuthi yini abangayenza. “Ngoba ekugcineni asifuni ukwenza izithembiso esingeke sikwazi ukuzifeza okungcono ukuthi nisiyekele sithole ukwelulekwa ngokungenziwa ukusuka la." UNobhala wePopcru, uNksz Nthabeleng Molefe, uthe inkinga ekhona ayithinti nje ukukhushulelwa kwamaphoyisa ezikhundleni kodwa kuthinta ukungalandelelwa kwesivumelwano esenziwa ngoDisemba nyakenye.