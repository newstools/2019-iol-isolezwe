Lo mcimbi uzoba seThekwini izimpelasonto ezimbili, eyangoMeyi 24 kuze kube ekaJuni 1, ezindaweni ezahlukene kuleli dolobha. Lo mcimbi osuzakhele igama kuleli uhlale udonsa amehlo abaningi ngabaculi abaphuma emazweni ahlukene njengoba ngonyaka odlule kwakukhona indondana kaBob Marley uDamian “Jr Gong” Marley. Lo mcimbi osungulwe uJerome Galabert, Sipho Sithole no-Andy Davis, kulo nyaka uzoba nezinto ezihlukene ukusiza amaciko. UJerome Galabert uthe, lona umcimbi abafuna njalo ukuhlala beqhamuka nezinto ezintsha futhi ezivulelekile kuwona wonke umuntu. “Lo mcimbi kulo nyaka uzokuba sezindaweni okukhona kuzo iDurban Botanic Gardens, The Werehouse, The historic Winston Hotel. Kuzoba nemihlangano neminye imicimbi ezokwenzeka phakathi nesonto eCuriocity Hotel, maphakathi neTheku,” kuchaza uJerome. Uthe abaculi abahlale beba nabo okukhulu nakakhulu ukubahlanganise ukuze ngelinye ilanga basebenze bonke futhi bakhulise imisebenzi yabo bebodwa emazweni abahlala kuwo. “Ngalo mcimbi sesihlanganise abaculi abaningi ababefisa ukusebenzisana kodwa bengakwazi ukuhlangana. Bayasizana ngezinto eziningi ezithinta umculo bathuthukisane nangamakhono,” kuchaza yena. Kubaculi athe bazobe bekhona abaseGerman, Switzerland, Côte d’Ivoire, Eswatini, Mozambique nakwamanye amazwe.  