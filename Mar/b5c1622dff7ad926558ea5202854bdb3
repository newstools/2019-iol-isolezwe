UNkk Dube-Ncube uwushampeni waseThekwini ngakho uvakashela izindawo ezihlukene eyobheka ukuthi abantu bahleli kanjani aphinde asize lapho kudingeka khona. NgoMgqibelo uNkk Dube-Ncube ubeseMlaza eyoqoqa udoti asike notshani ku-ward 88. Umphakathi wendawo ukhale ngenkinga yamanzi avela ngaphansi komhlaba okungaqondakali ukuthi ayisiphethu noma yini nalimaza izindlu zawo. UNkk Dube-Ncube ujube ithimba lonjiniyela elihlole amanzi okukhalwa ngawo leza nezindlela zokulwa nale nkinga. “Ngicela umphakathi usebenzisane nathi ukugcina omasipala behlanzekile. Uma sibona ukuthi izindawo esihlala kuzo zingcolile kufanele sizihlanze. Kufanele sifundise izingane emakhaya ukuthi imfucuza ilahlwa emgqomeni, zingalahli amaphepha nomunye udoti noma yikuphi,” kusho uNkk Dube-Ncube. UNkk Dube-Ncube uphinde wavakasha esikoleni Inkonkoni Primary khona eMlaza watshela umphakathi ukuthi kunezinhlelo zokulungisa isikole.