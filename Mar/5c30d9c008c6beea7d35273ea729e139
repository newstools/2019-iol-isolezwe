Unxuse amalungu eqembu ukuthi ayeke ukuklwebhana kodwa abambisane. UNkk KaMagwaza Msibi ubekhuluma nomphakathi namalungu eqembu eMlaza, izolo. Noma ebekhuluma kanzima efunda phansi kodwa amalungu omphakathi abehambele umcimbi ambekezelelile alalela ngesikhathi ewatshela ukuthi kubalulekile ukuthi iqembu lihlangane nokuthi kuqedwe ubuqembuqembu ukuze liphumelele okhethweni. Ngesikhathi ekhuluma amalungu aleli qembu ikakhulu abesifazane bebelokhu benanela kukho konke abekusho besho nokuthi awaphele amaqembuqembu. Uphinde watshela amalungu eNFP ukuthi awalale ngokukhululeka ngoba iqembu selulungenele ukhetho njengoba selikhokhile ukuze libe yingxenye yokhetho ngoMeyi nonyaka. Ngaphambi kokuthi ahlangane namalungu omphakathi uNkk KaMagwaza Msibi uqale wahlangana nezinduna lapho elalele izikhalo zazo ngenhloso yokufaka izidingo zazo emqulwini waleli qembu wezithembiso zokhetho. Ekhuluma ngomlomo womkhulumeli weqembu kuzwelonke, uMnuz Simo Mkhwanazi, uNkk KaMagwaza Msibi, uthe umhlangano wabo nezinduna bewubalulekile ukuze babone ukuthi bona nezinduna bangasebenzisana kanjani. Uthe kwasekuqaleni ngaphambi kokuthi basungule iqembu ubuholi bendabuko babuyingxenye enkulu nokuyikho okwenze ukuthi bakubone kubalulekile ukuthi bazisondeze noma sekuyiwa okhethweni oluzayo. Uqhube wathi bayafisa nokuthi bazifake izinduna kusomqulu wezithembiso zokhetho. “Njengoba sisezinhlelweni zokuphetha ukubhalwa kukasomqulu wethu wokhetho ozokwethulwa ngokusemthethweni ekupheleni kwale nyanga ephezulu, sikubone kungumqondo omuhle ukuba sizohlangana nezinduna ukuze nazo zibe nezwi ekutheni yini eziyilindele. Ngamafuphi nje sizolalela futhi sithathe izincomo zenu njengezinduna bese sizifaka kumqulu yethu,” kusho yena. Izinduna zizwakalise ukukhathazeka ngobuholi baleli qembu ezikhale ngokuthi abuzi ukuzoxoxisana nazo noma ukuzozwa ukuthi yiziphi izikhalo ezinazo. UMnuz Nkosiningimele Nyandeni, oyinduna kwaT eMlaza, uthe bayafisa ukubona abaholi befika ezindaweni zabo njengoba ethe lokhu kuletha nethemba ebantwini ngeqembu. UMnuz Bhekithemba Dlamini weNFP uthe bayazizwa izikhalo zezinduna futhi bazozithathela phezulu. Uthe okwenze kwanzima ukuthi bahambele izindawo eziningi kube yizinkinga ebezikhona eqenjini abebezama ukuzilungisa. Wethembise ukuthi njengoba sebexazulule ezinye zalezi zinkinga sebezokwazi ukubhekana nezinselelo zokulungiselela ukhetho. Uthe amalungu abo angakhululeka azi ukuthi bakukhokhele ukungena okhethweni. Uthe okunye abafisa ukukulwela ukuthi izinduna zaleli qembu zikhokhelwe njengazo zonke njengoba ethe isiphakamiso sokuthi izinduna zikhokhelwe sasivele senziwe yileli qembu kwasekuqaleni.