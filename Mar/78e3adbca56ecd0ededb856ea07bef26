Kusolwa ukuthi uMnuz Bongani Nyathi (45) udubule owakwakhe, uNkk Ntombikayise Nyathi (43), wafa maqede wazidubula naye wafa. Kusolwa ukuthi kube nengxabano ngaphambi kokuthi uNyathi ahoshe isibhamu adubule. Ikhansela lendawo, uMnuz Nowa Dlangalala, uthe ufonelwe ngamalungu omphakathi ekuseni izolo emcela ukuthi afonele abezimo eziphuthumayo ngoba kukhona abashadile abadutshuliwe. “Ngokukuthola kwami abashadikazi babe nengxabano ethinta umshado. Ingxabano yabo iphethe ngokuthi indoda idubule owesifazane maqede nayo yazidubula,” kusho yena. Okhulumela amaphoyisa KwaZulu-Natal, uLt-Col Thulani Zwane, uthe kuvulwe icala lokubulala. 