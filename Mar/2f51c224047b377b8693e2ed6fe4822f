Ithenda kuthiwa yanikwa isitshudeni esina-22 yaphinde yahoxiswa ngokushesha, kungeyeminyaka emithathu. Okhulumela uDlungwane, uMnuz Kwazi Mthethwa, uthe lezi yizinsolo ezibucayi, zivezwe ngomunye wabantu abebekhuluma ngesikhathi kunenkulumo yamaqembu ezepolitiki eNyuvesi yaKwaZulu-Natal, ngoLwesithathu ntambama. Le nkulumo ibidlalwa bukhoma kwi-eNCA kukhona bonke abaholi bamaqembu ahlukene okubalwa i-ANC, DA, DA, EFF, NFP namanye amaqembu. “UMnyango wezeMfundo wakhipha umyalelo ngokwesekhula engunombolo 43 of 2016, yokuthi akumele kube khona isisebenzi sikahulumeni okumele senze imisebenzi nomnyango. Lo myalelo wathunyelwa kuzona zonke izinhlaka zomnyango ukuthi akumele kube khona ozothola amathenda esebenza emnyangweni ngoba kuzobe kufana nokusebenzisa amandla budedengu,” kusho uMthethwa. Unxuse abanolwazi ukuthi bevele obala, ukuze lusetshenziswe uma sekuphenywa. “Akekho umuntu esizomvuna emnyangweni noma ehhovisi likaNgqongqoshe. UNgqongqoshe uzoqhubeka nokulwa nenkohlakalo noma ingayiphi indlela.” Uthe kuzosheshiswa uphenyo njengoba izinsolo zithi ngumuntu osebenza ehhovisi likangqongqoshe okhiphe ithenda. “Sifuna kusheshe kuphothulwe uphenyo ngalolu daba. UNgqongqoshe ubhekele umnyango ngasohlangothini lwezepolitiki akahlangene nokwenzeka nsuku zonke kubasebenzi. UNgqongqoshe uyayizonda inkohlakalo ngakho ngeke aphumule engawakhiphanga amazambane abolile emnyangweni.” Obekhuluma kwi-eNCA uthe isitshudeni siphuciwe ithenda yanikwa omunye onethenda yokupheka. Uthe ithenda ekaR1.5 million. Onikwe ithenda uzohlinzeka ngezinto ezokupheka ezikoleni. “Ngeke ngikwazi ukusidalula lesi sitshudeni ngenxa yezimo zokuphepha. Kodwa ngiyiphethe incwadi eyayigunyaza ukuthi lesi sitshudeni sinikwe ithenda,” kusho obekhuluma kwi-eNCA sekubuzwa imibuzo kosopolitiki.