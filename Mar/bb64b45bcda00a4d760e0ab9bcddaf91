USEZOBHEKANA necala elilodwa lokubulala ngokungenhloso uMnuz Duduzane Zuma kulandela ukuhoxiswa kwelinye lalawa macala ngoLwesibili. UZuma, oyindodana yalowo owayengumengameli kuleli uMnuz Jacob Zuma, ubebhekene namacala amabili okubulala ngokungenhloso futhi amayelana Â nengozi okwafa kuyo uNksz Phumzile Dube ngo-2014. UNksz Dube washona endaweni yesigameko ngemuva kokuthi imoto kaDuduzane, iPorsche, iphaphalaze yashayisa itekisi ku-M1 eGoli. Omunye wesifazane, uNksz Nanke Mashaba, owayekade ekulelo tekisi, washonela esibhedlela. Ngokwemibiko, icala elihoxisiwe ngelokushona kukaMashaba okwavela ukuthi ukudlula kwakhe kwakungahlobene nengozi. UZuma usezobhekana necala lokubulala ngokungenhloso uNksz Dube. Phambilini, ezivikela uZuma, wathi akukhona ukuthi wayeshayela budedengu ngosuku lwesehlo, kodwa imoto yakhe engazange ilawuleke, okwaholela ekutheni ashayise leli tekisi. Ophenyweni olwenziwa yiMantshi uLalitha Chetty, uDuduzane waba budedengu, nokuthi ukwenza kwakhe yikona okwaholela ekutheni kushone uNksz Dube. Nakuba kunjalo, uPhiko lezokuShushisa uleli iNational Prosecuting Authority (NPA), yaba nongabazane ngokushushiswa kwakhe ngo-2015, yabeka isizathu sokuthi mancane amathuba okuthi lolu daba lungaphumelela enkantolo. Ekuqaleni kwalo nyaka, lolu daba luphinde lwaqubuka ngemuva kokuthi owayenguMshushisi weNPA uGerrie Nel ne-AfriForum besabise ngokuthi bazozishushisela bona ngokwabo uDuduzane. Icala likaZuma lisaqhubeka enkantolo yeMantshi eRandburg.  