Ibhungu elineminyaka engu- 17 kusolwa ukuthi selokhu laqala ukudlwengula udadewabo kusukela ngo- 2015 kanti belilokhu limdlwengula liphindelela kwaze kwaba uyakhulelwa. Isolezwe lithole ukuthi umgilwa unezinyanga ezimbili ekhulelwe. Isolezwe lithole ngomthombo walo onemininingwane ngalolu daba ukuthi unina kamgilwa akaboni emehlweni kanti abanye bomndeni bebengafuni lolu daba luyiswe emaphoyiseni ngoba bethi wudaba okumele lubhungwe wumndeni. Amaphoyisa aKwaZulu-Natal akuqinisekisile ukuthi kuvulwe icala lokudlwengula esiteshini samaphoyisa eNkandla kwaboshwa umsolwa oneminyaka engu 17. Okhulumela amaphoyisa eKZN, uCaptain Nqobile Gwala, uthe kusolwa ukuthi umsolwa owaziwayo ubedlwengula umgilwa kusukela ku-2015 kwaze kwaba yilo nyaka. Lo mkhuba kuthiwa ubewugila lapho behlala khona. Uthe amaphoyisa ayaqhubeka nophenyo. Icala lihlehliselwe uMashi 18 kanti umsolwa uzogcinwa esikhungweni esigcina abasolwa abasebancane.