Lokhu kulandela ukuthi iKhomishini yamaLungelo abantu iSouth African Human Rights Commission ikhiphe phambili umholi waleli qembu uMnuz Julius Malema ngezinkulumo azenza ngamaNdiya nabantu abamhlophe. Ikhomishini ithe izinkulumo azenza uMalema ngamaNdiya nabelungu zazingagqugquzeli inzondo. Okhulumela leli qembu, uDkt Mbuyiseni Ndlozi, uthe labo abafake izikhalazo bebefuna ukubavala umlomo bangakhulumi ngezinto eziningi ezithinta umhlaba. Uthe abakhalazile basebenzisa izinhlangano ezifana ne-SAHRC ukuze kungabhekwana nezinto ezithinta abantu. “Bebefuna ukucindezela izinkulumo ngodaba lokubuyiswa komhlaba, bafuna singakhulumi ngezinto ezithinta abelungu. “Bebefuna singakhulumi ngokuhlukunyezwa kwabantu abamnyama behlukunyezwa ngamaNdiya,” kusho uNdlozi. Uthe bayajabula ukuthi ikhomishini ichithe nesikhalazo ebesibhekiswe nguNobhala jikelele waleli qembu, uMnuz Godrich Gardee, ngokubhala athi umholi we-DA uMnuz Mmusi Maimane usebenza ezingadini. Ikhomishini ibiphenya izikhalazo ezinhlanu ebezibhekiswe kwi-EFF, ezine zazo bezibhekiswe kuMalema. Izikhalazo zisuka ngo-2016 kuya ku-2018. Zisukela ezinkulumeni zakhe zokuthi abamnyama baphathwa kabi ngamaNdiya KwaZulu-Natal, nokuthi abantu abamnyama babecindezelwe kakhulu uma uqhathanisa amaNdiya namakhaladi. UMalema wathi asikafiki isikhathi sokuthi kuhlaselwe abelungu. USihlalo weKhomishini, * -Advocate Bongani Majola, uthe noma izinto uMalema azisho zibakhathaza kodwa azigqugquzeli inzondo. Uthe bazibheke zonke izikhalazo bebheka ubuqiniso kuzona nezinto ezithinta umthetho kanjalo noMthethosisekelo. “Ngemuva kokuzicubungula sithole ukuthi noma lezi zinkulumo bezingamcasula umuntu kodwa azigqugquzeli inzondo. “Umthetho awucacisi ngezinye izinto yingakho sithathe isikhathi sethu ukubheka lezi zikhalazo saze saxhumana nabameli abanamava ukuthola izeluleko ngazo,” kusho uMajola. Ezinye zezinto ezibhekiwe ezikhalazweni yingoma uMalema athanda ukuyicula ethi Qabula ibhunu. I-Afriforum ithe izosiphikisa lesi sinqumo enkantolo.