Yize bekukhona ukungahoshelani kwemimoya phakathi kwalawa malungu e-ANC abagcwele ngaphandle kwenkantolo kodwa azizange zibe khona iziqubu zokubhekana ngeziqu zamehlo. Amaphoyisa abesiqaphe ngelokhozi isimo ukuthi singaphumi esandleni. Ngaphandle enkantolo bekukhona nabalandeli bamaqembu aphikisayo i-DA, NFP ne-UDM. Lezi zinhlangothi ezimbili ze-ANC bezigxoba itoyitoyi, kusukela ekuseni kwaze kwaguqa icala likaNdobe nalaba abanye abathathu aboshwe nabo, kubalwa iMenenja yoMkhandlu waseMzimkhulu uMnuz Zweliphansi Sikhosana, usomabhizinisi uMnuz Mbulelo Mpofana nowayeyiphoyisa uMnuz Sibonelo Myeza. Abalandeli bakaMagaqa bebehambisana nabesifazane ababili abasinda esehlakalweni sokudubula, okunguNksz Nsikelelo Mafa noNksz Jabulile Msiya. EzikaMagaqa beziphethe izingqwembe ezibhalwe ukuthi abanganikwa abasolwa ibheyili. Ngakolunye uhlangothi, abalandeli baNdobe bebephethe izingqwembe ebezithi “Sihole Ndobe”. Bathe ukuboshwa kukaNdobe kuhlangene nezombusazwe njengoba ehleli endaweni yesithathu ohlwini lwamagama abaholi abaya esiShayamthetho saKwaZulu-Natal. Omunye wabalandeli baNdobe okhulume neSolezwe kodwa wacela ukungadalulwa, uthe umona owenze uNdobe aboshwe. “Kunabaholi be-ANC abangajabule ngokuthi uNdobe uhleli endaweni yesithathu ohlwini manje babona ukuthi uzothunywa endaweni ebalulekile,” kusho lo mlandeli. Uthe bayasola ukuthi uNgqongqoshe wezokuPhepha esifundazweni, uMnuz Mxolisi Kaunda, ukuthi angaba nesandla ekuboshweni kukaNdobe. Okhulumela uKaunda, uMnuz Mluleki Mntungwa, uthe uKaunda uyazichitha izinsolo zokuthi nguye owabopha itulo lokuthi kuboshwe uNdobe. Umlandeli kaMagaqa naye ongazange athande ukuthi adalulwe, uthe akuzange kubathuse ukuboshwa kukaNdobe. “Kade salindela ukuthi aboshwe mayelana necala lokubulawa kukaMagaqa ngoba besazi ukuthi uyathinteka,” kusho lo mlandeli. Okhulumela i-ANC KwaZulu-Natal, uNkk Nomagugu Simelane-Zulu, uthe abantu abangaphambanisi izinto, ukuthi umuntu ungunombolo bani ohlwini akusho lutho futhi akunasiqiniseko sokuthi uzoba ngungqongqoshe, kusuke nje kusho isibalo samavoti awatholile. Uthe ikomidi le-ANC elijuba abantu yilona elithatha isinqumo esingujuqu ngokuthi umuntu ujutshwa kephi. Uthe uKaunda akangeni ndawo ekuboshweni kukaNdobe, yinto ephethwe uphiko lwamaphoyisa kuzwelonke.