Lokhu kuvele izolo kade kunomkhuleko wokuthula nokulwisana nesihlava sokubulawa kwabantu kule ndawo. UNgqongqoshe wezokuPhepha KwaZulu-Natal, uMnuz Mxolisi Kaunda, uhlangane nomphakathi, abefundisi, amaphoyisa namakholwa ezinkundleni zemidlalo iTobi. UKaunda uthe bangu-27 abantu abese bebulewe kule ndawo ngenxa yezimpi zengoma nezimpi ezithinta amatekisi. Uthe selokhu ahambela le ndawo kube nokuthula. “Kusukela sangenelela siwumnyango, ngokubulawa kwabantu, sekwehlile. Babili abantu asebeshonile selokhu sangenelela ukuze sixazulule lesi simo. “Kulendawo bekubulawa abantu zonke izimpelasonto kodwa manje lokho sekuphelile. Ukuletha kwethu umkhuleko ukuba kuqhubeke kube nokuthula, isihlava sokubulawa kwabantu siphele,” kusho uKaunda. Uthe okumjabulisayo ukuthi kukhona amacala asezinkantolo ngokubulawa kwabantu kulendawo. Isolezwe like labika izikhathi eziningi ngokuhlaselwa kwabantu endaweni. Iningi labo bese lithuthile ngenxa yokusabela ukuhlaselwa. Undunankulu ebukhosini bakwaMakhanya kule ndawo, uMnuz Mbongeni Makhanya, uthe sebelala ngokuthula. “Sikhululekile manje, sikwazi nokulala emakhaya sikhululeke njengoba ukubulawa kwabantu sekumile. Kuke kwaba nesikhathi esinzima lapho bekubulawa abantu. Kunokuthula manje, njengoba kunomkhuleko sithemba ukuthi kuzohlala kunje.” UKaunda uthe ngoDisemba kwenziwa ingoma kule ndawo kwaba nokuthula, nangoJanuwari kuphinde kwenziwa ingoma, kwaba nokuthula. “Isikhathi esiningi uma kunengoma kule ndawo, bekuphuma izidumbu. Siyajabula manje ukuthi akusenzeki lokho. Amaphoyisa azoqhubeka abe khona kule ndawo ukuqapha isimo,” kusho uKaunda. Amalungu omphakathi abehambele le nkonzo akhulume ngazwi linye ukuthi azizwa ephephile selokhu kwangenelela uMnyango kaKaunda.