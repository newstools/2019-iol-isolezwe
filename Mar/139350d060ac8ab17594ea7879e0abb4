UMabuyakhulu uzicelele yena ukuthi ahoxiswe okwesikhashana ohlwini lwabantu abazojutshwa kuze kuphume isinqumo ecaleni lenkohlakalo abhekene nalo nabanye abangu-16. Icala lithinta uR28 million owakhishwa ukwenza umcimbi iNorth Sea Jazz festival eyagcina ingenzekanga. Esithangamini sabezindaba eThekwini izolo, uMabuyakhulu uthe akekho umuntu omphoqile ukuthi ahoxe kulolu luhlu. UMabuyakhulu ungomunye wabantu abebephezulu ohlwini lwabantu abebezojutshelwa esiShayamthetho. Igama lakhe kuthiwa belikhona ngisho emagameni abantu abazojutshelwa ePhalamende likazwelonke. “Akukho ngcindezi noma muntu othe angihoxe, ngizihoxele mina ohlwini lwabantu abebezojutshwa ngumbutho. Ngizoqhubeka nomsebenzi wami wokuba yiPhini likaSihlalo we-ANC esifundazweni,” kusho uMabuyakhulu. Uthe ufake lesi sicelo kwi-ANC ukuze kube nethemba kubantu ngohlu lwabantu i-ANC ebajubela ukuthi bayoyimela. UNobhala we-ANC, uMnuz Mdumiseni Ntuli, uthe akekho ophoqe uMabuyakhulu ukuthi ahoxe ohlwini. Uthe i-ANC iyomjuba noma yikuphi lapho iyobona ukuthi aye khona uma sekuphele uhlelo lwasenkantolo. “Uzicelele ukuthi ahoxe, ikomiti elibheka ukusebenza kwansuku zonke lasamukela isicelo sakhe.” UNtuli uthe uhlu abaluhambisile lwabantu abazomela inhlangano luzofaka * -20% wentsha, abesifazane kanjalo nalabo abebevele bekhona. “Sesicubungula uhlu, akekho umuntu okudingeke ukuthi akhishwe kulona. Uhlu oluzokhishwa nguNobhala Jikelele we-ANC luzoba nazo zonke lezi zinto.” Unxuse ababajube kuhulumeni ukuthi baxazulule izinkinga zemiphakathi esuke ibhikisha. Uthe amaphoyisa nawo kumele aqinise isandla ekutheni avalele labo abenza okuphambene nomthetho okuthinta ukucekela phansi nempahla. UNtuli uthe indaba yobumbano yiyo eseqhulwini lwezinto abamatasa ngazo.