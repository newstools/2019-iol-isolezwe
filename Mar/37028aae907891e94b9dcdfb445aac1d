Okhulumela amaphoyisa KwaZulu-Natal uLt Col Thulani Zwane uthe umfundisi (49) uboshwe amaphoyisa aKwaDukuza ngoMsombuluko kusolakala ukuthi unukubeze indodakazi yakhe entathakusa yangeSonto. Umndeni wentombazane okwaSonkombo khona eNdwedwe uthe ushaqekile ngesenzo esinesihluku esenzeke endodakazini yawo. Unina omncane wentombazane ongeke adalulwe ukuvikela umgilwa, uthe umgilwa udlwengulwe wuyise abemvakashele njengoba kuvalwe izikole. “Ufike la ekhaya ngeSonto engagezile ebuya emzini kayisee wakhihla isililo, uma simbuza ukuthi kwenzenjani uthe ubaba wakhe umdlwengulile,” kusho unina omncane womgilwa. Kuthiwa intombazane yayibuya enkonzweni ngoMgqibelo nodadewabo omdala yavakashela emzini kayise kanti izofika unina ongayizali engekho. “Mayevakashe kubo uvame ukulala nenkosikazi kababa wakhe le ezala udadewabo omdala. Kodwa uthe wafika kucishwe ugesi kodwa kukhanya ithelevishini egunjini alala kulo futhi kukhona olele embhedeni ajwayele ukulala kuwo nenkosikazi kababa wakhe,” kusho unina omncane womgilwa. “Uthe wazitshela ukuthi yinkosikazi kababa wakhe wavele wangena embhedeni, kwathi phakathi nobusuku wezwa eklinywa ngumuntu ayelele naye embhedeni wabe esemdlwengula. Uthe wayengakwazi ukunyakaza nokuphefumula ngendlela ayecindezeleke ngayo entanyeni,” kusho unina omncane womgilwa. Uthe umgilwa udalule ukuthi wayelele egumbini elilodwa nodadewabo omdala ngenkathi kwenzeka lokhu. “Indodakazi ithe udadewabo naye wangena kulo igumbi kodwa walala komunye umbhede njengoba imibhede imibili kodwa ihlukaniswe wusofa,” kusho unina omncane womgilwa. Uthe kwaqhuma isililo koninalume womgilwa efika ebazekela ngokumehlele. “Izinhliziyo zethu zibuhlungu kakhulu ngokusehlele nokwehlele ingane yethu. Asiqondi ukuthi yini engenza umuntu ongumfundisi abe nesihluku esingaka enganeni yakhe.” ULt Col Zwane uthe uphenyo mayelana necala luyaqhubeka.