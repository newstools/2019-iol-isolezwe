Kuthiwa uMnuz Sibusiso “Boy” Shazi nomqaphi wakhe uMnuz Sbonelo Mazibuko, badutshulwe abantu ngoMgqibelo ebusuku, besemotweni i-Mercedes Benz, bashonela khona lapho. Yize isizathu sokubulawa kwalaba singakaveli kodwa kusolwa umbango embonini. Kuthiwa yize ebengenasikhundla kusoseshini kodwa ubeqoqa imali erenki. Kuthiwa umufi ubenesikhashana efikile kusoseshini. Kuvele ukuthi ukufika kwakhe kwakungathi uzovikela osomatekisi ngenxa yemibango ekhona. Ekuhambeni kwesikhathi kuthiwa, wafaka amatekisi akhe. Okhulumela amaphoyisa KwaZulu-Natal uLt. Colonel Thulani Zwane uthe kuvulwe amacala amabili okubulala, akukaboshwa muntu. Umthombo weSolezwe ocele ukungadalulwa uthe: “Into abedume ngayo umufi ukushaya abantu ngezimpama erenki. Ubengenasikhundla kodwa bekubukeka sengathi uyena ophethe ngoba ubeqoqa imali aphinde aphathe neminye imisebenzi,” kusho umthombo. Kwenzeka lokhu nje eLamontville sekwabulawa inqwaba yabantu okubalwa kubo uMnuz Vela Ndebela, indodana yakhe uMnuz Khehla Ndebela nomfundisi owadutshulwa esesontweni uMnuz Vusi Mabaso Kuthintwa usihlalo waseLamontville uMnuz Lwazi Bhanda, uthe ngeke akwazi ukukhuluma nabezindaba, wadlulisela intatheli kumxhumanisi wakulo soseshini, uMnuz Mandla Mnyandu. “Sicela uphinde usithinte kusasa (namhlanje) ngaloludaba, okwamanje besingakahlangani njengososeshini sikhulume ngalo. Nathi besisathole ukuthi udutshulwe izolo (NgoMgqibelo). Akukho esisengakuphawula okwamanje,” kusho uMnyandu. Isolezwe lihluleke lancama ukuthola umndeni kaShazi nokaMazibuko njengoba izinombolo zabo bezingatholakali.