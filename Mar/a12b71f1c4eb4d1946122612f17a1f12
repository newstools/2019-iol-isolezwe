INKOSIKAZI yesishoshovu se-ANC esadutshulwa sabulawa ngo-2017, uMnuz Sindiso Magaga, ithi ijabule ngokuboshwa kwabasolwa ngokubulala umyeni wakhe.  NgoMgqibelo ebusuku kuboshwe iMeya yaseHarry Gwala nezikhulu ezimbili zomkhandlu, amaphoisa amabili ayengamaphoyisa ophiko lweTechnical Response Team (TRT) nomunye usomabhizisini. Bonke basolwa ngokuthinteka ekubulaweni kukaMagaqa. UNkk Gugu Magaqa ukhulume nephephandaba elinguzakwabo weSolezwe, iSunday Tribune, ngeSonto lapho aveze khona ukuthi kumvusele amanxeba ukuzwa ngokuboshwa kwalaba.  “Noma lokhu kungivusele amanxeba, sijabule ukuthi kunenqubekela phambili kuleli cala. Siwumndeni sijabule ukuthi kukhona okwenziwayo. Kuyohlale kunzima njalo ukudlula kwakhe emhlabeni. Ubenakekela imindeni eminingi eMzimkhulu,” kusho uNkk Magaqa. UMagaqa, owayeyikhansela kumasipala waseMzimkhulu walalelwa unyendle wadutshulwa kule ndawo ngoJulayi 2017 kodwa waze washona ngoSepthemba. FUNDA: Kuboshwe nemeya ngolukaMagaqa Kusolwa ukuthi wayephenya ngendaba yenkohlakalo ethinta ukulungiswa kwehholo iMemorial kulo masipala. Njengoba udaba lokubulawa kosopolitiki luphenywa ngokuhlanganyela yiminyango ehlukene okubalwa owamaphoyisa, owezobulungiswa neminye, okhulumela amaphoyisa uBrigadier Vishnu Naidoo uthe ngeke aphawule ngalolu daba ngoba bavikela uphenyo. Okhulumela uNgqongqoshe wamaPhoyisa, uNksz Reneilwe Serero, ukuqinisekisile ukuboshwa kwesikhulu sikamasipala waseHarry Gwala kodwa wathi ngeke ande kakhulu. “Okwamanje angikwazi ukudalula igama laso size sivele enkantolo emahoreni angu-48 azayo,” kusho uNksz Serero. Okhulumela i-ANC KwaZulu-Natal, uNkk Nomagugu Simelane-Zulu, ukuqinisekisile ukuthi imeya ithathiwe yayophonswa imibuzo ngokufa kukaMagaqa. Abasolwa kulindeleke ukuthi bavele enkantolo yemantshi eMzimkhulu  ngoLwesibili. 