UMnuz Bhekithemba Jele (68) uthole lezi zindaba eyofuna incwadi yamafa enkantolo yezokwabiwa kwawo eThekwini emuva kokushona komkakhe. Indodakazi yakhe, uNondumiso Jele owayenguthunjana ezinganeni eziyisithupha, washonela esibhedlela eKing Edward VIII ngo-Okthoba 1988 enezinyanga eziyisishiyagalombili. Unina kamufi, uNkk Qondeni Jele (76), oshone ngoJanuwari nonyaka. “Ngiyacabanga ukuthi ingane yami seyaba mathambo mhlophe ethuneni. Ngixakekile uma ngitshelwa ukuthi ivela kwabaphilayo ngoba nginaso nesitifiketi sokushona kwayo. Enkantolo bangitshele ukuthi kumele ngiyofuna inombolo yomgodi esangcwaba kuwo ingane emathuneni aseSeventini,” kuchaza uJele. Uthe ufike eSeventini wachithwa kwathiwa ayisabonakali inombolo yomgodi. Nakhona akanelisekanga njengoba ethi ababanga nesineke sokubheka yize ebephethe isiliphu akhokha ngaso. Udlulele emahhovisi oMnyango wazaseKhaya eSiphingo kwathiwa kufuneka obunye ubufakazi. Uthe kwale ngisho ebanikeza isitifiketi sokushona kwengane bathi kudingeka obunye ubufakazi ngoba sibhalwe ngesandla. “Ngixakekile ukuthi basho ukuthini uma bethi sibhalwe ngesandla ngoba vele kwakunjalo kudala. Okungixakayo wukuthi zintathu izingane zami esezashona kodwa zona azivelanga kwabaphilayo. Angikwazanga nokuyithola incwadi ebengiyifuna enkantolo ngoba kusadingeka ngilungise lolu daba,” kusho uJele. OyiNhloko yezamaPaki, ezokuNgcebeleka nezamaSiko, uMnuz Thembinkosi Ngcobo, uthe bayazigcina zonke izinombolo zamathuna. Uthe uJele kumele aye emahhovisi abo amakhulu bambhekele kahle. OyiMenenja yoMnyango wezaseKhaya esifundazweni, uMnuz Cyril Mncwabe, uthe baphezu kodaba lukaJele. Khonamanjalo usenkingeni umfundi kaGrade 12 ngesitifiketi esingalungiseki kusukela ngo-2004. UNokwanda Ngcobo (18), ofunda e-Adams College, angase abe nenkinga uma sekuvulwa izikole njengoba kuzothathwa imininingwane ka-matric ozobhala nonyaka. Unina, uNksz Hlengiwe Ngcobo, uthe inkinga yaqala ngesikhathi eyoshaya isitifiketi esisha ngo-2004 uNokwanda eshintsha isibongo. “Sabuya isitifiketi sesibhalwe inombolo kamazisi okungeyona. Sengigqigqe ngancama emahhovisi omnyango eSiphingo kungalungi. Uvalo enginalo wukuthi angase angakwazi ukubhalisela ukubhala * -matric uma kungalungi,” kusho uNksz Ngcobo. Mayelana nalolu daba uMncwabe uthe nalo bayazama ukululungisa bazokwazisa iphephandaba uma selulungile.  