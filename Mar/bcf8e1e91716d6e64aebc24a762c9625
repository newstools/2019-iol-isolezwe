UMzolo waboshwa ngosuku lwesigameko kwaphinde kwatholakala isibhamu esingekho emthethweni khona endaweni yesigameko. NgoMsombuluko, uMzolo ubuyele enkantolo eNkulu eThekwini lapho efike khona waliphika icala. Izolo bekuqhubeka ukuqulwa kwecala njengoba bekulindeleke ukuthi umbuso wethule ubufakazi besiqopha mazwi kodwa kube nokubambezeleka njengoba bekubukeka sengathi akukho ukuvumelana phakathi kwabameli bakamsolwa nomshushisi mayelana nokuthulwa kwalobu bufakazi. Inkantolo ibe isiguqa ummeli nomshushisi bebonisana. Kuphinde kwabuyelwa enkantolo ngemuva kwekhefu elide. Ummeli kamsolwa, u-Adv Ndumiso Xulu, ube esecela ukuthi inkantolo ibanike isikhashana ukuze bezoxoxisana nomsolwa ngokuthile futhi nombuso awuzange uphikisane nalokhu. IJaji uNompumelelo Hadebe elengamele leli cala libe selilihlehlisa ukuze abameli bezothola isikhathi sokuxoxisana nomsolwa. Bekunedlanzana labantu abebezothamela icala. Umsolwa ubemoyizela ngesikhathi engena ebhokisini labasolwa.