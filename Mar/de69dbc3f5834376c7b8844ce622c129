ULt Colonel Thulani Zwane okhulumela amaphoyisa KwaZulu-Natal, uthe bekunombhikisho wabantu abangaphezu kuka-500 eMandeni, bavala umgwaqo ngamathayi avuthayo namatshe. Uthe kulo mbhikisho kushe iloli namafemu amabili angasebenzi kodwa akwaziwa ukuthi ashiswe wubani. â€œAmaphoyisa aseNyoni akwazile ukulawula isimo abopha abantu abawu-12 ngalesi sigameko. Babhekene namacala okudala udlame emphakathini. Bazovela maduze enkantolo." Isolezwe lithole ukuthi abantu ababhikishayo bakhala ngokugqoza kwentuthuko, ukudliwa kwemali kuMasipala waseMandeni. Emibhalweni esabalele ezinkundleni zokuxhumana abantu baseMandeni bathe abasayidingi iMeya yabo uMnuz Sphe Zulu beyisola ngokuthi ihlulwa wumsebenzi. UMnuz Bonga Mchunu obhekelele izinhlelo zokhetho ze-IFP eMandeni, uthe i-ANC kufanele ilusukumele ngokushesha lolu daba ngoba akuqali ukuthi uma umphakathi unganeme ngezinkinga ezinthinta i-ANC bese ushisa amafemu. UNksz Thandeka Ngidi okhulumela i-ANC esifundeni Ilembe uthe namhlanje kuzoba nethimba elizoyohlola isimo bese lihlahla indlela eya phambili ngalolu daba.