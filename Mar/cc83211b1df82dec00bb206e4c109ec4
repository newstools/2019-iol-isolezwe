Okhulumela amaphoyisa KwaZulu-Natal, uColonel Thembeka Mbele, uthe ithimba lamaphoyisa eliphenya amacala odlame olubhekiswe emindenini nasezinganeni athungatha umlisa asenxuse noma ubani ongabasiza ukuxazulula icala lokudlwengulwa kowesifazane (37) okuthiwa wadlwengulwa ehamba emgwaqweni uHarry Gwala Road, eChesterville ngoFebhruwari 1 nonyaka ngaphambi kokuthi kushaye ihora lesine ekuseni. Amaphoyisa asekhiphe umfanekiso odwetshiwe womlisa akholwa ukuthi angasiza ekuphenyeni leli cala. Umlisa ofunwayo ukuthi azosiza kuleli cala kuthiwa mude kanti mncane ngomzimba. Noma ubani onganolwazi ngaye uyanxuswa ukuthi athinte uConstable Nobetsiki wethimba eliphenya amacala odlame abhekiswe emindenini nasezinganeni ku-063 2784 741 noma ku-082 418 1264 noma bashayele inombolo yokubika izenzo zobugebengu ku-08600 10111. Khona manjalo amaphoyisa aphenya amacala odlame olubhekiswe emindenini nasezinganeni eChatsworth asenxuse amalungu omphakathi ukuthi awasize ukuthola umlisa (34) okukholakala ukuthi anganosizo ophenyweni ngokudlwengulwa kwengane eneminyaka engu-12 edlwengulwe ngoJanuwari 21 nonyaka. Amaphoyisa asenxuse ukuthi noma ubani ongamazi uMnuz Mbuyiseleni Samson Mkhize awathinte. Amaphoyisa asenxuse noma ubani onganolwazi ukuthi athinte amaphoyisa aseChatsworth ku-031 451 4309 noma ku-083 355 6983 noma bashayele inombolo yokubika izigameko zobugebengu.