Lezi zindaba zivezwe nguMnuz Snehal Nagar oyiNhloko yezezimali kwa-Eskom ngesikhathi efakaza kwikhomishini yJaji Raymond Zondo. UNagar uthe ngo-Ephreli 2016 wathola ukuthi ibhodi lamathenda lakwa-Eskom selikhokhile emuva kokuthola i-email kuNkk Ayanda Nteta emtshela ukuthi sekukhokhwe uR659 million. UNagar uthe kwamxaka ukuthi iTegeta ikhokhelwa kanjani imali ekubeni ingakawenzi umsebenzi. “Kwa-Eskom kukhokhelwa impahla esifikile ngakho ngaxakeka ukuthi iTegeta ikhokhelwa kanjani ekubeni impahla singakayitholi,” kusho uNagar. Uthe wathola ucingo oluvela ehhovisi lowayeyisikhulu esasiphethe izimali kwa-Eskom, uMnuz Anoj Singh, lumyalela ukuthi makakhokhele iTegeta uR659 million kungakapheli amahora amathathu. Ebuzwa yiJaji Zondo ukuthi kwakujahwephi, uNagar uthe akazi ukuthi kwakujahwephi ngoba le nto iphambene nomthetho. “Ngayikhokhela iTegeta ngoba ngisaba ukuxoshwa kwazise abantu ababengahambisani nemiyalelo eyayiphuma ehhovisi lezikhulu babexoshwa,” kusho uNagar. UNksz Natasha Mazzone weDA, obehambele ikhomishini yeJaji Zondo izolo, usole i-ANC ngokufaka i-Eskom obishini. Uthe okubuhlungu wukuthi abantu baseNingizimu Afrika yibona abazohlukumezeka ngoba kufanele bakhokhele izindleko zikagesi omba eqolo. Uthe i-Eskom inesikweletu sikaR419 billlion, ayingenisi imali enele futhi izikhungo zayo zokuphehla ugesi zindala. “Sizoqhubeka silwe nenkohlakalo nokuthi umphakathi unekelwe konke okwenzeka ezinkampanini zikahulumeni ngoba iningi imali elahlekile i-Eskom okubalwa nenkontileka kaR25 billion eyanikwa inkampani yaseChina. "Sifuna uMengameli (Cyril Ramaphosa) amise ukwakhiwa kwezikhungo ezimbili zokuphehla ugesi eKusile ngoba zandisa izikweletu ze-Eskom. Sifuna athenge ugesi kubakhiqizi abazimele,” kusho uNksz Mazzone. Uthe uhulumeni kufanele enze isiqiniseko sokuthi uhlelo lokuthenga amalahle kwa-Eskom luhamba ngendlela ehlelekile. Ufuna nokuthi iPetroSA kube yiyona edayisela i-Eskom udizili ongafakwanga intela ukuze kongiwe imali encane esele kule nkampani. Kuzokhumbuleka ukuthi uRamaphosa uthe uzobathathela izinyathelo abathinteka emacaleni okulawulwa kombuso yidlanzana uma ikhomishini yeJaji Zondo isiphothule umsebenzi wayo.