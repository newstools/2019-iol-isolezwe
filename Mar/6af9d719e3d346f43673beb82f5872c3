URadebe usho lokhu ngoLwesibili ekhuluma engqungqutheleni iDLO Africa Power Roundtable ebiseGoli. “Kuyacaca ukuthi i-Eskom ayikwazi ukusikhiqizela ugesi ngoba ucwaningo lwethu luveza ukuthi iNingizimu Afrika izodinga uR1 trillion ukuze ibe nogesi owanele ngo-2030. “Le mali izosetshenziselwa ukwakha iziteshi zikagesi nengqalasizinda yokusabalalisa ugesi,” Uthe omasipala kufanele bagqugquzelwe ukuthi balungise iziteshi zabo zikagesi ezindala. “Abanye omasipala baneziteshi zikagesi ikakhulukazi labo abakhulu baneziteshi ezindala ezingasetshenziselwa ukuthi zibakhiqizele ugesi odingekayo.” Uthe bazochibiyela uSchedue 2 womthetho i-Electricity Regulation ukuze omasipala bazikhiqizele ugesi. Uphinde waveza nokuthi usomqulu onezinhlelo ezintsha zokukhiqiza ugesi usacutshungulwa yiNational Economic Development and Labour Council ezowudlulisela kwiKhabhinethi ukuthi iwuphasise. Ngaphansi kohlelo olusha uRadebe uthe i-Eskom izokwazi ukukhiqiza ugesi isebenzisana nezinkampani ezizimele ezikhiqiza ugesi nomasipala abehlukene. Khonamanjalo lusamile uhlelo lokunqanyulwa kukagesi kuleli sonto njengoba i-Eskom iveze ukuthi kunogesi owenele ezweni.