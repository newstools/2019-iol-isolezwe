UMkhandlu waseZululand ucishe waphucwa imali yihhovisi likaMcwaningi Mabhuku-Jikelele kulandela ukwehluleka ukusebenzisa imali obuxhaswe ngayo ngesabelomali esedlule. UMqondisi omkhulu ekwabiweni kwemali kohulumeni basekhaya ehhovisi likaMncwaningi Mabhuku-Jikelele, uMnuz Jan Hattingh, uthe ngemuva kombiko wezimali kwisabelomali sika-2018/19, beyihhovisi likaMgcinimafa bathathe isinqumo sokuthi bawubuyisele emuva uR47.2 million abebexhase ngawo uMkhandlu waseZululand. UHattingh uthe kodwa lesi sinqumo ngeke size siphazamise ukuthi baphinde bawuxhase umkhandlu ngesikhathi esizayo. Uthe umkhandlu kumele uchaze ukuthi kungani ngesabelomali esedlule usebenzise u-40% kuphela wemali obuxhaswe ngayo. “Umkhandlu kumele ubhale uchaze ukuthi kungani kumele ungaphucwa uxhaso,” kusho uHattingh. Iphendula iMeya yaseZululand, uMfundisi Thulasizwe Buthelezi izolo, ithe asikho isinqumo esithathwe umgcinimafa sokubaphuca imali. “Umgcinimafa ucele simnike izizathu zokuthi kungani kumele ingathathwa imali. Simphendulile futhi wanelisekile ngezimpendulo zethu. Akukho mali ezothathwa, silungisa izinkinga ezidalwa ukungabibikho emsebenzini komphathi womnyango wamanzi okumanje sekuyophela inyanga engekho emsebenzini. Ukulova kwakhe emsebenzini kudala ukuthi izinhlelo zokuhambisa amanzi kubantu zihambe kancane,” kusho uButhelezi. IZululand isezindaweni eziKwaZulu-Natal ezikhahlanyezwe kakhulu yisomiso okuholela ekutheni kube nemigomo eqinile yokusebenzisa amanzi kulesi sifunda. Umholi weNFP eZululand, uMnuz Siphamandla Ntombela, uthe baphoxekile ukuthi umkhandlu uhluleke ukusebenzisa imali yamanzi oxhaswe ngayo yize indawo ikhungethwe yisomiso. “Le nto ikhombisa ukuthi uyahluleka ukwenza umsebenzi wawo wokuhlinzeka umphakathi ngamanzi,” kusho uNtombela. Uthe iZululand inenkinga yesomiso iyayidinga imali akukwazi ukuthi imali exhaswe ngayo ingangasetshenziswa.