KULINDELEKE afakaze ngoLwesihlanu umngani kaZolile Khumalo owayekhona ngesikathi kudutshulwa lesi sitshudeni saseMangosuthu University of Technology (MUT) endaweni okuhlala kuyo izitshudeni eThekwini nyakenye. NgoLwesithathu umsolwa uThabani Mzolo uvele enkantolo eNkulu eThekwini ngemuva kokuhlehliswa kwecala ngoLwesibili. Abameli bakhe kusasa kulindeleke ukuthi bapheke ngemibuzo omunye wofakazi abaphambili kuleli cala. NgoMsombuluko uMzolo uliphikile icala lokubulala nelokutholakala nesibhamu nezinhlamvu okungekho emthethweni. NgoLwesibili bekulindeleke ukuthi abashushisi boMbuso babize ofakazi babo okubalwa kubo nowayekhona ngenkathi kwenzeka lesi sehlakalo. UZolile wadutshulwa wabulawa endaweni yokuhlala izitshudeni esenkabeni yeTheku iLonsdale ngenyanga kaMeyi ngonyaka odlule. Kubikwa ukuthi kwaba nengxabano phakathi kukaZolile nomsolwa njengoba umsolwa wayengayizwa kahle eyokwaliwa uZolile. Lesi sigameko senzeka phambi kwesinye isitshudeni esasihlala egumbini elilodwa noZolile. NgoLwesibili umbuso ubuhlele ukwethula ubufakazi besiqophamazwi kodwa umsolwa ukuphikisile lokho. Lokhu kuholele ekutheni ummeli womsolwa uAdv Ndumiso Xulu acele isikhathi sokuxoxisana nomsolwa. Izihlobo nabangani bakaZolile abebethamele lelicala baphume kulenkantolo bedangele ngenxa yokubambezeleka kokuqulwa kwecala. 