KUSHONE abantu abawu-13 kwalima abawu-9 kushayisana iveni nemoto encane emgwaqeni uN12 maphakathi neFochville neWestonaria, eGuateng, izolo ebusuku. Abezimo eziphuthumayo be-ER24 bafike kule nhlekelele izidumbu zisaphazeke emgwaqeni ezinye zivaleleke ngaphakathi ezimotweni ezishayisene. “Abezimo eziphuthumayo bathole ukuthi kushone abahlanu emotweni encane, okubalwa kubo nezingane. Evenini kushone abawu-8, bonke baficwe sebeshonile kungekho ebesingakwenzela bona ukubahlenga. Abawu-6 abanye batholwe belimele kanzima, bese kuthi abanye abathathu bathole imihuzuko,” kusho uRussel Meiring okhulumela i-ER24. UMeiring uthe abathathu baphuthunyiswe esibhedlela esiseduzane ngendiza enophephela emhlane. Uthe imbangela yengozi ayikaziwa kodwa amaphoyisa asaphenya. 