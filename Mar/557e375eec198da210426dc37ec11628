UMnuz Sphiwe “Two Forty” Khumalo owake waya ekudingisweni ngezikhathi zobandlululo, uthe unqume ukujoyina i-IFP ngoba eyibona iyithemba kubantu bangakubo eSithembile ngemisebenzi esibenzele yona. Ubesho lokhu ebala nezikhungo zentuthuko esezikhona ku-ward-3 . Ukwenza lokhu nje, ngeSonto kuyo le ward, i-ANC amukela isigagayi se-IFP, uNkk Bongiwe Mbatha-Makhathini obenguSomlomo waseNdumeni futhi enguNobhala wayo i-IFP esiFundeni uMzinyathi. UNkk Mbatha-Makhathini naye uncome i-ANC ngokuthi iyikhaya labantu azolisebenzela. Umkhulumeli we-IFP eNdumeni, uMnuz Xolani Msezane, uthe njengoba bemukele uKhumalo, bayabona ukuthi i-ANC bayifake itwetwe. “Phela sibabonile bekhankasa ngezinto zethu. Kade bekhankasa ngesikhungo somtapo wolwazi esakhiwa Inkatha. Kuthe kusenjalo bamukela umuntu esamxosha ngenxa yenkohlakalo. Phela uMbatha-Makhathini, Inkatha yamxosha ngoba evela embikweni wenkohlakalo woMnyango wezokuBusa nokuBambisana neZindaba zoMdabu KwaZulu-Natal. “Okunye siyafisa ukwazi ukuthi liyothi lishona elakusasa (NgoLwesithathu) uyothini kubaholi be-ANC uma sesinqobile lapha eSithembile,” kusho uMsezana. Uthe konke lokhu uNkk Mbatha-Makhathini akukhulume emukelwa kuKhongolose kuyabacasula ngoba usekhohliwe ukuthi unemizi nezimoto ngenxa yeNkatha. UMnuz Lucky Khumalo we-ANC eNdumeni, uthe abanandaba noKhumalo obalahle ngomzuzu wokugcina ngoba ubevele ebaxhaphaza. “UKhumalo ubesixhaphaza enza sengathi siyi-ANC siyamkweleta ngokuthi waya ekudingisweni. Ubefuna ukuba yikhansela ngenkani kodwa imigudu ye-ANC yiyo emchithile. “Ubesohlwini lwabantu abane obekuzokhethwa kubo ozomela i-ANC kulolu khetho. Kuthe uma yena echithwa kuleso sigaba, waduba wayojoyina i-IFP. Okokuqala lo muntu uhola nemali yezingwevu futhi akakaze ahlale eSithembile kodwa ubezihlalela eThekwini,” kusho uKhumalo. Uthe iyabaxaka lena ye-IFP yokuthi ibasole ngokuthi bavule isikhungo sayo somtapo wolwazi. Uthe basakhe ngani ngoba abanaye uhulumeni kodwa baphethe umasipala. UKhumalo uthe i-IFP ayikhulume ngeMedia Centre eyabehlula nomholi wabo lona okweleta umasipala uphethroli kaR490 000. NgeSonto i-IFP ithumele abaholi bayo abaqavile kuleya ndawo okungoMnuz Velenkosini Hlabisa noMfu Thulasizwe Buthelezi. I-ANC ibithumele uMnuz Sdumo Dlamini noNkk Nomsa Dube-Ncube noNkk Bongi Sithole-Moloi.