Le miphakathi ithi abahluphekile kuleli dolobha bashaywa indiva. Bathi uMasipala weTheku uhlale wenza izethembiso ongazifezi bese uthumela abaholi bayo kule miphakathi ukuthi batshele ababamele ukuthi sekuzolunga kanti ubabambisa udonga. UMnuz Mthembiseni Thusi, okhulumela inhlangano yabahlala emahostela, Ubunye bamaHostela uthe abahlala emahostela sebekhathele umasipala ohlale ubanikeza izethembiso bazidlulisele emphakathini, zingafezwa. “Emahostela amapayipi amanzi awalungiswa, izindlu ezihlaselwe yizinhlekelele nazo azilungiswa. Kunezindlu ezalimala kunezikhukhula ngo-2017 ezingakalungiswa. Umasipala wasithembisa ukuthi kuzokwethulwa izinhlelo zasemahostela ngoJanuwari, uMashi manje azikho izinhlelo. Ukumasha kwethu namhlanje asifuni ukuthi kushintshe izandla zikahulumeni izinto esithenjiswe zona zingenziwanga. U-Advocate Thuli Madonsela owayenguMvikeli woMphakathi wathi uMasipala waseThekwini kumele ulungise inhlalo emahostela noMvikeli woMphakathi okhona njengamanje, * -Advocate Busisiwe Mkhwebane naye wenze isiphakamiso esifanayo, uMasipala weTheku wavuma ukuthi uzokwenza lokho kodwa awukwenzi. Okunye esifuna ukuthi kulungiswe ukuthi njengoba sihlala emahostela sinemibhede, asikwazi ukufaka izicelo sokwakhelwa izindlu zemixhaso emakhaya ngoba amakhompyutha aveza ukuthi sinazo izindlu emahostela. Uhulumeni kumele akulungise lokhu, thina asinazo izindlu, sinemibhede,” kusho yena. Abadayisa ezitaladini bathi uMasipala weTheku uyabahlukumeza, ubaphuca izimpahla zabo, uphinde udayisele abangaphandle kwaleli amatafula ngemali enkulu okuholela ekutheni bona bangalindi isikhathi eside. UMnuz Nico Magwaza weMarket Users Committee uthe: “Kunabantu osekuphele iminyaka ewu-15 bafaka izicelo zamatafula okudayisa enkabeni yeTheku abangawatholi. Abangaphandle kwaleli bahlala okungenani iminyaka emithathu belindile bese bekhokhiswa imali enkulu. Kumanje unobhala wehlangano yethu uthole incwadi emvimbela ukuthi akhulume ngezinkinga ezithinta abadayisi basemgwaqweni kule mashi, okungukunyathelwa kwelungelo,” kusho yena. UMnuz Sbu Zikode wenhlangano, Abahlali baseMjondolo, uthe ngeke bakubekezelele ukunyathelwa kwamalungelo abo okwenziwa uMasipala weTheku. Uthe abahlala emijondolo basahlala emijondolo engenawo amanzi nogesi okungukwephulwa kwelungelo elikuMthethosisekelo. “Siyizinhlangano ezimele bonke abampofu abahlala eThekwini sikhethe ukuthi simashe, sikhale ngazwi linye,” kusho yena. Uhla lwezikhalo lwamukelwe uMnuz Sikhumbuzo Ndaba obethunywe iHhovisi leMeya yaseThekwini, wathi uzolwedlulisela emnyangweni ofanele.