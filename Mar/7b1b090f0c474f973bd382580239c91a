Unina ka-Amahle Sindiswa Ndlovu, uNkk Ngitheni Mthuli (50) uthe akukholakali ukuthi indodakazi yakhe ishone kabuhlungu ilwa ngoLwesihlanu olwedlule. UNkk Mthuli uthe indodakazi yakhe, ebifunda uGrade 11 eNondenisa High, beyingayanga esikoleni ngoLwesihlanu olwedlule ngoba ifuna ukuwasha. Uthe beyivame ukuwasha ngoMgqibelo kodwa yaqoka ukuwasha ngoLwesihlanu ngoba ifuna ukuya enkonzweni ngoMgqibelo. UNkk Mthuli uthe uqale ukukhathazeka ngesikhathi ingabuyi. Ukhathazeke kakhulu uma esethola ucingo luvela kuninakhulu wengane ebuza ukuthi ayikho yini ekhaya. Uthe banikele ehlathini okunqamula kulo umfula abewashela kuwo bafica kukhona izingubo ebizoziwasha zisaphazekile. Ezingubeni kube sekutholakala neselula yakhe. “Sifune kwaze kwaba sebusuku sase sithola ukuthi kunomuntu obelusa eduze kwalapho abewashela khona. Sithe uma siya kombuza ukuthi akambonanga yini wathi cha ubone izingubo kuphela. Sibe sesiqhubeka siyombheka kwaze kwamnyama sase sibuyela ngakusasa ekuseni nokuyilapho esithole khona isidumbu sakhe sisexhaphozini eliseduze komfula,” kusho uNkk Mthuli. Uthe kuyamhlukumeza ukwazi ukuthi indodakazi yakhe ishone ilwa nendoda eyihlukumezile yayibulala. UNkk Mthuli uthe indoda eboshelwe ukudlwengula indodakazi yakhe yiyo ebilusa. Kukholakala ukuthi ngesikhathi iboshwa ibinodaka nezibazi zokuklwejwa ebusweni nasezandleni. Ibinanenxeba lokulunywa. Indoda (34) esolwa ngalokhu ivele enkantolo yemantshi KwaMaphumulo emuva kokuboshwa ngamaphoyisa ngeSonto.