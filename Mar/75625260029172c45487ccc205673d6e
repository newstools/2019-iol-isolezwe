UButhelezi ukusho lokhu echaza ngobuhlungu ababhekene nabo ngokushiwa umkakhe, uNdlunkuku * -Irene Thandekile Buthelezi, uMaMzila (89). “Angazi ngempela ngingabonga ngithini ngokungeseka eningikhombise khona. Ngiyabonga kubaholi bakahulumeni, amakhosikazi nomphakathi wonkana. Umkami ubesengumuntu obesehlale esesibhedlela. Ngigcine sengithi kungcono azogulela ngasekhaya ngenxa yesimo sakhe. Sigcine sesingasalali ndawonye nomkami kodwa ubeselala kwelinye igumbi ukuze athole ukunakekelwa yilowo obembhekile,” kusho uButhelezi. Uthe ukudlula kwakhe emhlabeni kube nzima kakhulu ngoba akasophinde abenaye. Uveze nokuthi akalali ebusuku efunda imiyalezo yenduduzo evela nxazonke. Izolo kuhambele ithimba likahulumeni wesifundazwe ebeliholwa nguMnuz Sihle Zikalala, uNkk Nomusa Dube-Ncube, uNksz Nontembeko Boyce onguSotswebhu we-ANC eSishayamthetho nabanye. UZikalala uthe nakuba uButhelezi evelelwe yilo mshophi kodwa basanethemba lokuthi uzokwazi ukuqhubeka nokusebenzela isizwe. “Sithanda ukudlulisa amazwi enduduzo kuMntwana waKwaPhindangene naseNdlunkulu kaZulu ngokudlula emhlabeni kukaNdlunkulu uMaMzila. Siyazi ukuthi bonke abaholi basebenza bencike ekusekweni okuvela emindenini yabo. Ngakho siyabuqonda ubuhlungu uMntwana abhekene nabo,” kusho uZikalala. USihlalo we-ANCWL KwaZulu-Natal, uNkk Nonhlanhla Khoza, ucele ukuba umphakathi wonke ukhulekele uButhelezi nomndeni wakhe kulobu buhlungu abakubo. USihlalo kazwelonke we-EFF, * -Advocate Dali Mpofu, uthe bakhungatheke kakhulu ngokudlula kukaNdlunkulu uMaMzila, wathi ududuza kakhulu umngani wakhe, uMntwana uNtuthuko,oyindodana endala kaButhelezi. Umngcwabo kaNdlunkulu uMaMzila uzoba kusasa ezinkundleni zemidlalo oLundi. Besebeshade noMntwana iminyaka engu-67 kanti bekunguye yedwa unkosikazi woMntwana waKwaPhindangene. NgoLwesibili bekuvakashele abaholi abehlukene bamaqembu ezombusazwe kanti amazwi enduduzo alokhu egeleze njalo. UShenge ubethe usejahe ukuthatha umhlalaphansi ukuze abe nesikhathi nomkakhe ngoba impilo yakhe uyichithe kakhulu kwezombusazwe.