SELUSEMOME ukhetho lukazwelonke oluzoba ngoMeyi 8. Lubukeka luza nezinselelo ezahlukene emaqenjini ezepolitiki athathwa ngokuthi makhulu KwaZulu-Natal. Kusukela kuleli sonto sizokwethulela amaqembu epolitiki esekwa kakhulu KwaZulu-Natal. Sizokuphakela izinto ezahlukene ngalelo qembu, siphinde sikhulume nabahlaziyi bepolitiki abazohlaziya ngeqembu okuzobe kukhulunywa ngalo. Kule ngosi sizophinde sibheke ukusebenza kwalawa maqembu kusukela okhethweni lukazwelonke lwango-2014, kuya okhethweni lohulumeni basekhaya lwango-2016. Kulokhu sibheka iDA okungelinye lamaqembu abhekwe ngabomvu ukuhola iKwaZulu-Natal uma liwina ukhetho. Sizobheka umqulu weDA wezethembiso zokhetho, ukuthi wona ubakhanga kangakanani abavoti ukuthi bangayivotela ngobuningi bayo okhethweni oluzayo. Ngokwezibalo, iDA yazama ukusebenza ngokuzikhandla ngo-2014 okhethweni lukazwelonke nakuba yagcina ithole u-12.76%, eKZN. Lapha kukhulunywa cishe ngamavoti abalelwa kwangu-489 430 okungabantu abayivotela ngo-2014. Ngokwabahlaziyi bezepolitiki, kubukeka kuzokuba nzima ukuthi iDA ithole abavoti abazoyivotela ngobuningi kulesi sifundazwe ngalolu khetho. UMnuz Thabani Khumalo ongumhlaziyi wezepolitiki, uthi isizathu esingaholela ekutheni iDA ingavotelwa ngobuningi KwaZulu-Natal, ukuthi yehlulekile ukuzibonakalisa ukuthi yimuphi umehluko yona engawenza emva kokuthi inikezwe ithuba lokuthi iphathe emadolobheni amakhulu okuyi Cape Town, Tshwane neGoli. KuMasipala iNelson Mandela Bay, igcine ichithwe yi-UDM emva kombango wokungabethembi ubuholi bukaMnuz Atholl Trollip owayeyiMeya emele iDA kuwona. “Kuyimanje iDA ithwele nzima kakhulu ezindaweni ezisemakhaya,” kusho uKhumalo. Uthe abantu abazovotela le nhlangano, abamhlophe njengokujwayelekile, nemithonseyana ethile yabamnyama. “Isazama ukuzakha, ikakhulukazi ezindaweni ezisemakhaya KwaZulu-Natal. Kodwa uma sekufanele iphumele obala ngezinye zezinto, iDA idla amazambane, ingazwakali ukuthi ithini,” kusho uKhumalo. Wenze isibonelo ngodaba lomhlaba, ukuthi iDA ayizwakali ukuthi ithini ngalo ngoba vele iyiqembu elimele ukuvikela izinhloso zabamhlophe nomhlaba abawuphethe. Uthe lokhu kubonakala ngokuthi uma kukhulunywa ngokunikezwa kwamathuba ngokulinganayo kwabantu abamnyama ezindaweni zemisebenzi, iDA iyaphikisana nalokho. Uthe into eyenza yesabe ukukhuluma ngezindaba zokubuyiswa komhlaba, ikakhulukazi emakhaya lapho engenabo khona abayesekayo, wukuthi inqena ukuziqhatha nabaholi bomdabu. “Le nhlangano intekenteke ngendlela yokuthi ayehlukene nomuntu oncelisa amawele. Ngakolunye uhlangangothi ivikela izinhloso zabamhlophe, iphinde yenze sengathi iyahambisana nabantu abamnyama kube kungenjalo,” kuchaza uKhumalo. UKhumalo akakuboni kungaba khona okuhlukile okuyisimanga okungenziwa yiDA kulolu khetho ngoba komasipala ebikade ibaphethe, awukho umehluko ewenzile. Nakumqulu wayo wokhetho, uthe ayizange ikhombise ukuthi iyinhlangano evuthiwe, kwazise inkulumo yomholi wayo, uMnz Mmusi Maimane, cishe yonke yayigxeka iqembu elibusayo. Uthe lokho kwayilahlekisela ngenqwaba yabavoti okwakulindeleke ukuthi izakhele bona. USolwazi Somadoda Fikeni ongumhlaziyi wezepolitiki, uthe iDA isalandelwa yiphunga lobandlululo, kwazise abantu abamnyama basayithatha njengeqembu labamhlophe. “Ibhekene namanye amaqembu anzima KwaZulu-Natal, okuyi-ANC, EFF ne-IFP. Kuphela iDA inabalandeli balabo abanemihlaba ebayivikelayo,” kusho uFikeni. UFikeni uthe inkinga yeDA KwaZulu-Natal, ayinabo abaholi abasezingeni elingagqugquzela abantu abaningi ukuthi bayivotele. “IDA nakhona kulesi sifundazwe ayihlukile ngoba iphikisana nomlando wokulwelwa kwenkululeko, ayihambisani nokunikezwa kwabantu abamnyama amathuba alinganayo,” kusho uFikeni. Wenze isibonelo ngezwe laseMalasiya ukuthi ngenkathi selakha kabusha umnotho walo, ababencishwe amathuba phambilini, banikezwa amathuba okuzithuthukisa ukuze balingane nabanye. Ubale abaholi besifazane abafana noNksz Lindiwe Mazibuko noNksz Mbali Ntuli, abavela kulesi sifundazwe, ukuthi abazange banikezwe ithuba lokuthi ikwazi ukungenisa ngabo ezindaweni zasemakhaya. Kwenzeka konke lokhu nje, kuleli sonto leli qembu liphinde lagqemeka enye ingozi engeqiwa ntwala kulandela ukushiywa kwalo elinye ilungu lalo eliqavile, uMnuz Sizwe Mchunu obeyilungu lesiShayamthetho elimele iDA KwaZulu-Natal. Ngenxa yalezi zimo ezenzeka kule nhlangano, abahlaziyi babikezele ikusasa layo elilufiliba eKZN ekutholeni amavoti angaliyisa phambili njengoba kuyiwa okhethweni. Njengamanye amaqembu ezepolitiki asewuthulile umhlahlandlela wawo wezethembiso zokhetho nayo iDA ithembisa lokhu okulandelayo kowayo: * Ukuvala igebe lokungalingani kwezomnotho kubantu abehlukene ezweni * Ukuletha izidingo zomphakathi kubo bonke abantu bakuleli ngendlela esheshayo nehlelekile * Izobeka phambili ukulwa nesihlava senkohlakalo * Izokhulisa umnotho ngokudala amathuba emisebenzi, ukwenza isiqiniseko sokuthi imingcele yakuleli igadwe ngendlela efanele * Izobeka abantu bakuleli phambili kukho konke ekwenzayo. NgokweDA, ifolosa ngoMnuz Zwakele Mncwango ongowokuzalwa KwaNongoma ozoba ngundunankulu uma kwenzeka inqoba iKwaZulu-Natal. UMncwango ngesikhathi esanda kukhethwa wathembisa ukuthi uzosebenza kanzima, ukuze ehlise ngo-50% ukwesekwa kwe-ANC. Njengamanje inezihlalo ezingu-10 eSishayamthetho saKwaZulu-Natal.  Abaholi bayo KwaZulu-Natal bami kanje: Umholi wayo wuMncwango, iPhini lakhe uMergan Chetty, uSihlalo uFrancois Rodgers amaPhini uHlengiwe Shozi, Craig Millar noShehana Kajee. Abaholi abasesiShayamthetho nguMncwango ohola ithimba, uSotswebhu, uRodgers uHlanagani Gumbi uyiPhini likaSotswebhu. Inamalungu alinganiselwa ku-12 000 KwaZulu-Natal. Awukho umasipala ewuphethe kodwa inawo amakhansela ayimele komasipala abathile.