Kunamazwi angididile kodwa ashiwo uMabuza ngosuku lomcimbi lapho ethi bakhethe ukubuyisela umhlaba kunemali ngoba umhlaba usetshenziswa yisizukulwane ngesizukulwane. Imali kunenkinga yokuthi bangayibhubhudla iphele. Ngiyavumelana nalokho kodwa okungididayo wukuthi abanjani okuthiwa abathathe umhlaba abanjani abanikwa imali. Abakwa Cebekhulu mhlawumbe basizwe wukuthi iNkosi yabo isePhalamende nabo oMabuza. NabakwaMkhwanazi nabo babuyiselwa udeda ngendlale nyakenye kade kufike uMengameli Ramaphosa. Umbono wami-ke uthi uhulumeni awucule iculo elilodwa. Uma kuwuthi ubuyisa umhlaba awubuyise umhlaba kubantu kungabi khona abakhuthazwa ukuthi bathathe imali. Ngokuvumela laba abathanda imali ukuthi bayithathe kulahleka wonke umlando namagugu esizwe obekuzosiza isizukulwane esizayo. Kungenzeka ukuthi esizukulwaneni esizayo kube khona abathanda ukulima. Uhulumeni akalusheshise uhlelo lokubuyiswa komhlaba wezizwe ngoba sesiside isikhathi uthembisa. OMandela noRamaphosa bavuma okungafanele ukuvunywa manje sekufanele bancengwe abelungu uma kufanele kubuyiswe umhlaba wethu kodwa bona ababancenganga obabamkhulu ngesikhathi bedla izwe lethu.  Chilizamambuka J Mdzakuza