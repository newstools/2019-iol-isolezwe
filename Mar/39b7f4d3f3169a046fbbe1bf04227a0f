Namhlanje ntambama kuzovalwa ukulethwa kwamagama abantu amaqembu azobajuba ePhalamende likazwelonke naseziShayamthetho zezifundazwe. Okhulumela ikhomishini eyengamele ukhetho kuleli, i-Independent Electoral Commission (IEC), uNksz Kate Bapela, uthe amaqembu azoletha amagama abantu ngo-5 ntambama azokwazi ukungenela ukhetho. Uthe amaqembu azongenela ukhetho azokhokha imali yesibambiso. “Ngo-9 ekuseni namhlanje (izolo) angu-22 amaqembu asekhokhe imali yokungenela ukhetho. Angu-12 aselethe uhlu lwabantu azobajuba kanti angu-34 aseveze ukuthi azongenela ukhetho,” kusho uNksz Bapela. Amaqembu angenela ukhetho kuzwelonke kudingeka akhokhe uR200 000 kuthi ukungenela isifundazwe ngasinye singuR45 000. Uma uzongenela ukhetho kuzwelonke nakuzona zonke izifundazwe kuzoba nguR600 000. Le mali iyabuya uma amaqembu ethola isihlalo esisodwa, uma engatholanga lutho iyacwila iyiswe kwiNational Revenue Fund. “Ukukhokhwa kwemali nokulethwa kohlu lwabantu kwenziwa nge-internet. Uhlu akumele lube nabantu abangaphezulu kuka-400 kulabo abazoya ePhalamende bangabi baningi futhi ukudlula izihlalo ezikhona eziShayamthetho. Zingu-80 izihlalo esiShayamthetho saKwaZulu-Natal okusho ukuthi amagama ahanjiswayo awabi ngaphezulu kwalesi sibalo. “Uma sekudlule umnqamulajuqu wakusasa (namhlanje) ikhomishini inikwe kuze kube nguMashi 19 ukwazisa amaqembu ukuthi awazange ahlangabezane nemibandela yokungenela ukhetho okuyinto okumele ayilungise ngoMashi 25. Ikhomishini izophinde yazise amaqembu ngomuntu ovela ohlwini olungaphezulu kolulodwa lwamaqembu kanti amaqembu anikwe kuze kube uMashi 28 ukwenza izinguquko kulokhu.” Uhlu lwabantu luzokhishelwa umphakathi ngoMashi 29. Abantu bazokwazi ukuphawula ngalolu luhlu bafake izikhalazo kwi-IEC. Indaba yohlu yinto ebhekwe ngabomvu njengoba kuzobonakala ukuthi obani abazojutshelwa ePhalamende naseziShayamthetho. I-ANC ithe izolukhipha uhlu lwabantu ezobajubela ePhalamende naseziShayamthetho. Uhlu lwe-ANC lubhekwe ngabomvu njengoba kunabantu okukholakala ukuthi amagama abo anogcobho ngakho akumele bajutshelwe esiShayamthetho.