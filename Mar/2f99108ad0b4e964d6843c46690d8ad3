UMnuz Adrian Botha kulindeleke ukuthi abuyele enkantolo yesifunda eMpangeni ngoLwesine oluzayo ngecala lokubulala nelokuzama ukubulala emuva kokuvela ankantolo ngoLwesibili. Kukholakala ukuthi wadubula wabulala owesifazane iminyaka yakhe engadalulwanga wase edubula omunye owayehamba naye emuva kokuthi bebange ukuthi laba besifazane base befuna ukugoduka engafuni bahambe emuva kokuba ebathathe endaweni yokudla ngeSonto ekuseni. Ngempelasonto, okhulumela amaphoyisa KwaZulu-Natal, uCol Thembeka Mbhele, uthe amaphoyisa aphenya ngecala lokubulala nelokuzama ukubulala emuva kokuboshwa kwalo mlisa esolwa ngokudubula laba besifazane. Uveze ukuthi kunezinsolo zokuthi ngeSonto ekuseni, lo mlisa wathatha abesifazane ababili endaweni yokudla waya nabo endlini yakhe epulazini eliseduze. Uthe kwaba nengxabano phakathi kwabo emuva kokuthi bemtshele ukuthi sebefuna ukugoduka. Kukholakala ukuthi uBotha uthathe isibhamu wabadubula kwashona oyedwa omunye wasinda nokunguye obikele amaphoyisa. UCol Mbhele uthe uphinde wazama ukudubula amaphoyisa ngesikhathi ezomfuna. Isidumbu sowesifazane oshone kulesi sigameko sitholwe sigoqwe ngepulastiki endaweni yaseMangwaneni.