Umholi weDA, uMnuz Mmusi Maimane, usukume wabuza uRamaphosa ePhalamende izolo ukuthi ngabe yayiyimalini inkontileka ka-Andile neBosasa? UMaimane uthe kuyacaca ukuthi i-ANC inobudlelwane benkohlakalo neBosasa URamaphosa uthe impendululo ilula, akukho abazokufihla. “UMvikeli woMphakathi umatasa nale ndaba, lonke ulwazi luzonikwa umvikeli. Akukho esikufihlayo, udaba lusezandleni zakhe,” kusho uRamaphosa. Ilungu le-EFF, uMnuz Nazier Paulsen, ubuze ukuthi kungani oNgqongqoshe okubalwa uNkk Nomvula Mokonyane noMnuz Gwede Mantashe abathinteka odabeni lwaseBosasa bengakaze bathathelwe izinyathelo? URamaphosa uthe basemkhankasweni wokulwa nenkohlakalo, wathi yingakho baqoka ikhomishini ephenya ngokulawulwa kombuso yidlanzana. Uthe kumele izwe libekwe phambili kunokuthi kubekwe amaqembu. Uqhube wathi uNgqongqoshe wezobuDlelwane namaZwe oMhlaba, uNksz Lindiwe Sisulu, umatasa nendaba yokwehlisa abasebenzi abasebenza ezindlini zenxusa iTel Aviv. Mayelana nodaba olusematheni lokubuyisa umhlaba ngaphandle kwesinxephezelo, uthe bazokwenza lokhu ngaphandle kokubalekisa abatshalimali. “Engakutshela abatshalimali ngukuthi umhlaba wantshontshwa kubantu bakuleli. Abantu balambele umhlaba, sifuna ukubuyisa izinto ezoniwa kudala.” Uthe i-ANC yathatha isinqumo sokufaka ngaphansi kukahulumeni iBhange loMbuso wathi yilokho abazokwenza. “Sizolandela uhlelo, akukho okuzofihlwa.” IPhalamende belivakashelwe usomahlaya odume umhlaba wonke, uTrevor Noah obevakashele uMengameli Ramaphosa, wemukelwe ngelikhulu isasasa amalungu.