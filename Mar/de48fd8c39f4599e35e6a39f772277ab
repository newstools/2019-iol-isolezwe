IMantshi uNkk Bongekile Tenza-Mkhize uzofihlwa nezingane zakhe azithola emshadweni wokuqala uFezeka (16), Thabiso (11) noKhwezi Ngcobo (7). Izingane bezifunda uGrade 11, Grade 6 noGrade 3 ngokulamana kwazo. Umyeni wakhe, obengutolika enkantolo yaseThekwini, uMnuz Sandile Mkhize (41), kuthiwa uzofihlwa kubo eStanger ngawo uMgqibelo. Umngcwabo kanina nezingane uzoba sehholo lomphakathi eNhlangwini, eHighflats ngaseXobho. Inkonzo izoqala ngo-8 ekuseni. Isitatimende esithunyelwe wumndeni wakwaTenza izolo sithe uNkk Tenza-Mkhize ubelungile, ehlakaniphile futhi ezithanda izingane zakhe nomndeni wakhe. Ubeziqhenya ngomsebenzi wakhe wokuba yimantshi ebisebenza enkantolo yeMantshi eThekwini. Isitatimende sithe umndeni uzoyekela amaphoyisa enze uphenyo ngokwaholela ekubulaweni kwakhe nezingane zakhe. Inkonzo yesikhumbuzo izoba senkantolo yeMantshi eThekwini kusasa ngo-1 ntambama. Eyezingane izoba sesikoleni eYellowwood Park khona kusasa ngo-8 ekuseni. Batholwa ngoLwesithathu emzini wakwaMkhize sebethuli. Kusolwa ukuthi uMkhize wabadubula, wabe esezidubula naye. Kuvulwe amacala amane okubulala nelilodwa ngokufa komuntu. FUNDA:Â Kushaqeke umndeni ngokufa kwabahlanu Akwaziwa ukuthi kwaba yini umsuka wengxabano eyaholela ekufeni kwabo. Ithimba leSolezwe laya endaweni yobugebengu emuva kwesehlo ngeledlule. Omakhelwane bathi babengazange bezwe lutho. Kuthiwa isihlobo sashayela ucingo amaphoyisa ngoba abashadile bengafikanga emsebenzini nezingane zingayanga esikoleni ngoLwesithathu. Kusolwa ukuthi kwenzeka ngoLwesibili ebusuku.