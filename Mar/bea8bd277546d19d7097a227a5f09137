OWAYEBAMBE njengoKhomishana wamaPhoyisa kuleli uLieutenant-General Khomotso Phahlane nomunye asolwa naye badedelwe ngebheyili kaR20 000 enkantolo yamacala athinta izimali ngoLwesihlanu. UPhahlane noMajor General Ravichandran Pillay basolwa ngobukhonyovu nenkohlakalo ethinta ukukhishwa kwethenda likaR86 million. Bobabili bavele enkantolo yamacala ezimali ngoLwesihlanu ngemuva kokuboshwa amaphoyisa oPhiko oluphenya amacala enziwe ngamaphoyisa i-Independent Police Investigative Directorate (Ipid). Icala lihlehliselwe uMashi 25.  Kuzokhumbuleka ukuthi ngoNovemba nyakenye owayenguKhomishana wamaPhoyisa eGuateng uLieutenant General Deliwe De Lange nabanye ababili baboshwa ngalo leli cala elithinta ithenda eyanikezwa i-Instrumenya Law Enforcement ukuthi ifake ama-blue light ezimo eziphuthumayo ezimotweni zamaphoyisa. Uphenyo lwamaphoyisa lwathola ukuthi umnikazi wenkampani eyanikezwa ithenda, uMnuz Vimpie Manthatha wayengenazo izincwadi ezisemthethweni zentela ngaphambi kokuthi awine ithenda. - African News Agency (ANA)