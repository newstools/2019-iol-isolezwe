USEDLULILE emhlabeni owayengunozinti weKaizer Chiefs, u-Arthur Bartman. Ukudlula kukaBartman kuqinisekiswe yiMaritzburg United, ayeqeqesha kuyo onozinti, ngoLwesibili ebusuku. “Iqembu selithole izindaba ezibuhlungu zokushona kowayengumqeqeshi wonozinti eqenjini, u-Arthur Bartman. Sikhulekela umndeni wakhe kulesi sikhathi. Uyohlezi eyingxenye yeTeam of Choice,”  kusho leli qembu ku-twitter. Akukacaci ukuthi yini imbangela yokudlula kwakhe emhlabeni. UBartman, obeneminyaka ewu-46, uqale ukudlala kuPSL ngesizini ka-1998/1999, edlalela i-African Wanderers. Eminyakeni engaphezulu kwelishumi udlalele amaqembu okubalwa kuwo iMoroka Swallows, Bush Bucks, Supersport United, Kaizer Chiefs neGolden Arrows. Ezinkundleni zokuxhumana abadlali bePSL, amaqembu nabalandeli bebhola bathumele imiyalezo yenduduzo emndenini abanye beveza ukuthi bayomkhumbula ngani. Umgadli weChiefs, uRyan Moon uthe uyazigqaja ngokuthi wasayina inkontileka yakhe yokuqala eqenjini uBartman ayegijima kulo njengomkhaya wakhe.