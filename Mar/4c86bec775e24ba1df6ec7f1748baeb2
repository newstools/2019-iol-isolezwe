La maphoyisa asiza umphakathi ngokuwavulela amacala, aphinde enze neminye imisebenzi njengokugxiviza izincwadi zeziqiniseko, aseqale umkhankaso wokuhudula izinyawo emsebenzini ngenhloso yokuzwakalisa intukuthelo yawo. Asabisa nangokuthi azongenela isiteleka uma iziphathimandla zingahlangabezani nezimfuno zawo. Akhala ngokuthi wona awanyuswa ezikhundleni kodwa ozakwabo abasebenza kwezinye izinhlaka bebe benyuswa. Amanye awo asesebenze iminyaka engaphezu kuka-12, ehleli esigabeni sokuqala sokuba ngo-constable kodwa ozakwabo abakwezinye izinhlaka bona bebe sebanyuselwa ezikhundleni ezilandelayo ngemuva kokusebenza iminyaka emibili. Kunezinsolo ezithi amaphoyisa asebenza ophikweni lokuqapha nakwezinye izinhlaka, kubalwa nalawo adume ngamabharethi wona asuka esikhundleni sokuba ngo-constable abe ngo-warrant officer, ajombe isikhundla sokuba ngosayitsheni. Kunohlu lwezikhalo namazwi aqoshiwe, okusatshalaliswe ezinkundleni zokuxhumana zawo amaphoyisa. Ithimba leSolezwe lihambele eziteshini ezimbalwa eThekwini izolo liyohlola isimo ngemuva kokuvela kwezindaba zokuhudula izinyawo. Esiteshini kuYusuf Dadoo (Broad) amaphoyisa abebonakala esebenza ngendlela ejwayelekile esiza abantu abebekolayini. Kanti esiteshini ePhoyinti naseDurban Central, inhlansi yokuhudula izinyawo ibibonakala, abantu belanyelwe bemile usizo lugqoza. EDurban Central ngemuva kwehora lokuqala emini kuya ku-2 izolo, abantu bebegcwele ebhentshini kungekho obasizayo. Esiteshini sasoPhongolo khona kubikwa ukuthi zihudulwa ngempela izinyawo. Iphoyisa elikhulume neSolezwe kodwa lacela ukungadalulwa ngoba livikela umsebenzi walo, lithe bathukuthela bayaveva ngenxa yokushaywa ngesithende uma kumele banyuselwe izikhundla. “Ozakwethu abasebenza kwezinye izinhlaka bona bayanyuselwa izikhundla thina esisebenza eziteshini siyazitshwa, abanye bethu sebesebenze iminyaka engu-12, bengo-constable kodwa kabanyuswa ezikhundleni kuthi amaphoyisa asebenza kwezinye izinhlaka njengalawo aqapha izindlu zongqongqoshe nophiko lwamabherethi wona asuka ekubeni ngo-constable enziwe o-warrant officer,” kusho leli phoyisa. Lisole inyunyana yabo iPolice and Prisons Civil Rights Union (Popcru) ngokubadayisa. “IPopcru ayisilweli futhi iyona evume ukuthi kwenziwe le nto yokukhetha iphela emasini uma kunyuswa amaphoyisa ezikhundleni ngoba ihlale izwelana nabaqashi,” kusho leli phoyisa. Omunye ongumphathi wolunye uphiko kwesinye seziteshi eThekwini, uthe ukuhudula izinyawo kwamaphoyisa kuyabalimaza kanti akulula ukubona kwezinye iziteshi ukuthi kuhudulwa izinyawo ngoba amanye amaphoyisa avele afake izincwadi zokugula, amanye afike emsebenzini kodwa enze okungatheni, kushaye isikhathi sokugoduka ahambe. Lithe ngoMsombuluko ozayo bahlela ukuthi kube namamashi ezindaweni ezahlukene lapho bezokwethula khona izikhalo zabo. “Ithina esisebenza ngempela eziteshini futhi siwubuso bamaphoyisa kodwa sibukelwa phansi, kuvele kunyuswe ezikhundleni abantu abasebenze iminyaka emibili abangakwazi ngisho ukubhala izitatimende,” kusho leli phoyisa. Okhulumela iPopcru kuzwelonke, uMnuz Richard Mamabolo uphikile ukuthi inyunyana yabo idayise ngabasebenzi. “Amanga ukuthi sidayisile, konke esikwenzayo thina kusuke kuwumyalelo esiwuthathe kumalungu ethu,” kusho uMamabolo. Okhulumela amaphoyisa kuzwelonke uBrigadier Vish Naidoo uthe bazwile ngezikhalo zamaphoyisa asebenza eziteshini ezinkundleni zokuxhumana. “Azikho izikhalo ebezisalethwe kwiziphathimandla kulandelwa imigudu efanele,” kusho uNaidoo. Oyingcweti ezindabeni ezithinta amaphoyisa, uDkt Johan Burger, wesikhungo i-Institute for Security Studies, uthe nakuba izikhalo zamaphoyisa asebenza eziteshini zizwakala kodwa awavumelekile ukuthi ateleke. “Isigaba somthetho 41, wamaphoyisa, asivumi ukuthi amaphoyisa ateleke, uKhomishana kazwelonke noma wesifundazwe unelungelo lokuthi awaxoshe emsebenzini amaphoyisa angenele isiteleka,” kusho uBurger. Uthe abukho ubulungiswa ukuthi amaphoyisa engaphathwa ngendlela efanayo.