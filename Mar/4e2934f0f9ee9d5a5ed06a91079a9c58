UMabuza uthe amantombazane aphakathi kuka-25 no-35 weminyaka yiwona asuleleke kakhulu ngalesi sifo. Uthe abesilisa abaphakathi kuka-45 kuya ku-50 yibona abasulela lawo mantombazane ngegciwane. “Ngabesilisa abadala abaphakathi kuka-45 no-50 abanesibalo esiphezulu sabahaqwe yileli gciwane. Basulela izingane ezincane ngalesi sifo beziheha ngezipho. “Siyacela ezinganeni zamantombazane ukuthi zizibambe, zize zenze ucansi uma sezicabangile,” kusho uMabuza. Uthe unyaka nonyaka siyanda isibalo sabantu abasuleleka ngengculazi. “Uma ungakwazi ukuzithiba noma uhluleka wukuba nophathina oyedwa, sebenzisa amakhondomu. “Amakhondomu ayatholakala mahhala awabesilisa nawabesifazane,” kusho uMabuza. Ukusho lokhu ephendula imibuzo ihlandla lokugcina ePhalamende eKapa izolo njengoba kuzoba nokhetho ngoMeyi 8. UMabuza ukhwele wadilika kuNgqongqoshe wezeziMali, uMnuz Tito Mboweni ngezinto azibhala kuTwitter, wathi kusuke kungeyona imibono kahulumeni kodwa kungeyakhe. “Uma usunguNgqongqoshe noma uyiPhini likaMengameli akumele ujwayele ukuveza imibono yakho ngoba lokho kungadida abantu. “Angiyinaki into eshiwo nguMboweni kuTwitter ngoba kusuke kuwumbono wakhe hhayi okahulumeni. “Uma kukhona into oyishilo uzisholo yona ngokwakho yilungise ukuze abantu bangadideki,” kusho uMabuza. UMboweni wabhala kuTwitter ukuthi izinkampani ezingaphansi kukahulumeni kudingeka zidayiswe ngoba azinamsebenzi walutho. UMabuza uthe akukho sezinhlelweni zahulumeni ukudayiswa kwe-Eskom noma le nkampani ihluleka ukwenza inzunzo. “Uma ubheka isikweletu nje sisodwa, omasipala bebekweleta i-Eskom uR28 billion nyakenye. Sizoxhasa le nkampani ngoR23 billion ngonyaka iminyaka emithathu ukuze siyitakule. Namanje ngisamile kwengakusho ukuthi ukwanda kwabantu yikhona okufaka ingcindezi ekutheni kuphele ugesi ngoba baningi abantu asebethola ugesi kunaphambilini.” Uthe izinkinga zakwa-Eskom zadalwa wukungaphathi kahle, inkohlakalo nokweba. Odabeni lokubuyiswa komhlaba ngaphandle kwesinxephezelo, uMabuza uthe lolu hlelo luzokwenziwa ngendlela engeke iphazamise ukukhiqizwa kokudla. Uthe uhulumeni usemkhankasweni wokucubungula ukuthi mungakanani umhlaba osezandleni zikahulumeni.