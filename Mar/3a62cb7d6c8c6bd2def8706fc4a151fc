UBongani Khulekani Gwala (31), waseMzumbe, owagwetshwa ngo-2013 iminyaka engu-10 ebhadla ejele ngecala lokubulala ngokungenhloso abantu abangu-15, uxolisile ngesenzo sakhe. UGwala uboshwe ejele laseSevontein ngaphandle kwaseMgungundlovu. Izolo utshele Isolezwe ukuthi uyazisola kakhulu ngokuthi kwashona abantu abangu-15 ngesandla sakhe futhi uzwe ubuhlungu elalele imindeni ikhala ngokusala kwezintandane nokulahlekelwa abantu ababondla emakhaya, ngenxa yakhe. Le ngozi yenzeka ngoSepthemba 2011, emgwaqweni uGreytown Road. Kwalimala abane kanzima kuyo le ngozi, ababa nenhlanhla yokusinda njengoba itekisi eyayithwele abantu abangu-21, yangena ngaphansi kweloli. UGwala unxuse abanikazi bamatekisi ukuba babalalele abashayeli uma bekhala ngesimo setekisi futhi bawalungise. UGwala ngesikhathi kwenzeka lesi sigameko intombi yakhe yayikhulelwe. Uqale isigwebo ingane yakhe isineminyaka emibili. Uthe useqhubeke nezifundo esejele njengoba eseno-N2 kwi-Electrical Engeenering. Uzophuma ejele ngo-2023. UGwala ubexolisa ngaphansi kohlelo lwamajele lokuthelelana amanzi phakathi komgilwa nosuke egwetshiwe ngecala, olubizwa ngeVictim Offender Dialogues (VOD). “Ngifisa ukuba uhlelo lwe-VOD lusheshe lwenziwa uma ungena ejele, bengalindi isikhathi eside ngoba ubuyela amanxeba eseqala ukuphola kodwa ukuzoxolisa kwakho kuwaqalisa phansi ngoba bacabanga ngakho konke okwenzeka,” kusho uGwala. Okhulumela amajele KwaZulu-Natal uMnuz Thulani Mdluli uthe uhlelo lube impumelelo njengoba imindeni ikwazile ukubhoboka ngemizwa yayo, noGwala waxolelwa. “Lolu hlelo lubalulekile kakhulu ukuba sibone ukuthi isiboshwa siyakuqonda okwenzeka futhi siyalucela uxolo ngokugcwele,” kusho uMdluli. Ilungu lomphakathi uNksz Nozipho Magwaza lithe kube lukhuni satshe ukubhekana nomuntu owashintsha impilo endaweni. “Bekunzima impela. Wonke umphakathi wezwa ubuhlungu ngenxa yakhe, kwashona inqwaba yabantu ngenxa yakhe. Impilo yashintsha. Sikuzwile ukuxolisa kwakhe, bekunzima imindeni ikhala, nathi sikhala ngoba sangcwaba amasonto elandelana. Simxolele."