UXaba wasungula iDesired Trenz ngo-2010 ngemuva kokubona ukuthi abantu abamnyama bayakuthanda ukuba nemizi emihle. “Kudala bengike ngithole abantu abafuna ukuzihlobisela bona imizi, bakhohlwe ukuthi i-interior design wubuciko obudinga umuntu onekhono lokwenza lo msebenzi. Ngiyabagqugquzela abantu ukuthi baqashe ama-Interior Designers afana nathi ukuthi abahlobisele imizi yabo, amahhovisi, izinxanxathela zezitolo ukuze imibala esetshenziswayo ingaxabani,” kusho uXaba. Uthe abantu abavamise ukuthi bazozihlobisela imizi yabo bagcina sebona ubuhle bekhaya. “Uthola ukuthi abanye bazothenga ifenisha ebizayo kodwa bahluleke wukuyihlela ngendlela egumbini elithile. Ubone igumbi selicinene kanti ukube babize thina ngabe sibahlobisele kahle.” Phakathi kwezingqinamba abhekana nazo ngesikhathi esaqala ukusebenza, ubalule ukuthi abantu abamnyama bebengakhanyiselekile ngomkhakha we-interior design, befuna ukuzihlobisela bona nokuswela izinsiza-kusebenza. “Lezi zingqinamba ngibhekane nazo ngokuthi ngihlobisele wonke umuntu. Ngihlobisela noma wubani ofuna usizo lwami. Ngisanda kuhlobisa i-studio sohlelo lwethelevishini.” UXaba uthe ukuhlobisa umuzi akuyona into eyenziwa abantu abanemali eningi kodwa yenziwa ngabantu abathanda ukuhlala ezindaweni ezibukeka kahle. “Ngiyayihlobisa imizi elokishini, emakhaya, ezindaweni zasesilungwini. Ngisebenza ngephakethe lomuntu. Akufanele abantu basabe ukuhlobisa imizi yabo ngoba becabanga ukuthi kuyabiza. Kufanele basithinte ukuze sibakhombise esingakwenza ngaleyo mali abasuke benayo,” kusho uXaba. Uthe abafisa ukubona umsebenzi wakhe bangavakashela ikhasi lakhe kwiFacebook elithi: Desired Trenz nele-Instagram elithi @Desired Trenz.