USEZINIKELE emaphoyiseni umshayeli wetekisi eshayise yabulala abafundi abathathu ngoLwesithathu ekuseni eNewlands East, eThekwini. Okhulumela amaphoyisa KwaZulu-Natal uLieutenant Colonel Thulani Zwane uthe umshayeli uzinikele esitsehini samaphoyisa wabika ngengozi. “Ubekwe amacala okubulala ngokungenhloso esitisheni samaphoyisa KwaMashu. Amaphoyisa asaphenya.” Amantombazane ashonile kuthiwa aneminyaka ephakathi kuka-13 no-14. FUNDA: Isibhicongo itekisi ishayisa kwashona abafundi abathathu eNewlands NgokukaMnuz Garrith Jamieson, okhulumela iRescue Care Paramedics, uthe abezimo eziphuthumayo babizelwe kule ngozi eyenzeke emgwaqweni, uDumisani Makhaye Drive ngasesikoleni sabangezwa ezindlebeni iVK Naiker School, eNewlands East. “Abosizo lokuqala bafike esimweni esinyantisa igazi. . Itekisi eyodwa ishayise abafundi abane yabahudula ibangana. Ngeshwa abafundi abathathu balimale kanzima, akukho obekungenziwa ngabo. Bashonele endaweni yesigameko. Umfundi wesine ulashwe ngabosizo lokuqala, usaphila ngenxa yemishini ye-life support, uzophothunyiswa esibhedlela esiseduzane,” usho kanje ekuseni. Amalungu omphakathi abebhikisha endaweni yesigameko akhalaze ngokungaphephi kwemigwaqo kule ndawo. Umshayeli wetekisi uzovela enkantolo maduze.  