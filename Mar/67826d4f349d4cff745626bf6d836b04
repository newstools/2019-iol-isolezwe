Uthe ngaphandle kwamathuba omsebenzi awu-55 645 adalwe yiJobs Fund ezweni jikelele, iphinde yavula namathuba okuqeqeshelwa umsebenzi awu-20 444. ENorthern Cape idale amathuba omsebenzi awu-449. “Sijayabula ukuthi iJobs Fund idale amathuba omsebenzi ngoba vele yayinikwe uR9 billlion ngo-2011 ukuthi ize nezinhlelo zemisebenzi. Izophela kule minyaka ezayo futhi silindele ukuthi uMnyango wezeMali uxoxisane nazo zonke izinhlaka ezithintekayo ngaphambi kokuthi kuphele lolu hlelo. Asifuni ukwandisa isibalo sabantu abangasebenzi njengoba umnotho ukhula kancane,” kusho uNkk Phosa. Ugqugquzele aboMnyango weziMali ukuthi baqinisekise ukuthi izinhlelo zokudala umsebenzi ezixhaswa yiJobs Fund ziyayishintsha impilo yabantu. Mayelana nodaba lokungakhuli kahle komnotho, uSolwazi Bonke Dumisa oyisazi sezomnotho nomthetho, uthe bazibonile izindaba zokuthi umnotho waseNingizimu Afrika ukhule ngo-0.8% ngo-2018. “Sibonile ukuthi iStatsSA ithi umnotho ukhule ngo-0.8% kodwa akuzona izindaba ezimnandi lezi ngoba iNingizimu Afrika idinga ukuthi umnotho wayo ukhule ngo-5 no-6% ukuze ukwazi ukulwa nenkinga yokusweleka kwamathuba omsebenzi,” Uthe okunye okwenza ukuthi abantu bangaqasheki wukuthi abanawo amakhono adingekayo ukuthi baqasheke futhi abanazo neziqu ezifanele.