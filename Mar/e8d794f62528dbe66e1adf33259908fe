UMnuz December Mavuso oyiPhini likaNobhala Jikelele weNational Education, Health and Allied Workers Union (Nehawu) uthe kuzoma nse ukusebenza emahhovisi akwaSars ezweni jikelele ngenxa yokuthi umqashi (Sars) akafuni ukulalela izimfuno zabasebenzi. “Sizoteleka kuze kube umqashi ulalela izimfuno zethu, okubalwa kuzo isivumelwano samaholo sonyaka owodwa, ukukhushulelwa amaholo ngo-11.4%, ukukhokhelwa kwabasebenzi abathuthukise izifundo zabo ngokuthi banezelelwe iholo ngo-1% nebhonasi ka-10%. Sifuna kube nemiklomelo yokusebenza isikhathi eside, kubuyekezwe ibhonasi ekhokhelwa ngendlela yokusebenza.” Uthe bafuna kube nezinsuku zekhefu lezindaba ezithinta umndeni ezizohlala iminyaka emithathu, ikhefu lokuyoxukuza nelokugoma lezinsuku eziyisishiyagalombili nezinsuku eziwu-16 zokuthi basebenze uhhafu wosuku uma beyoxukuza noma beyogoma. Bafuna kubuyiswe nemihlomulo eyathathwa wumqashi ngoDisemba wonyaka odlule. Uthe selokhu baqala izingxoxo ngoMashi 8 kodwa iSars ayizimisele ukulalela yize abasebenzi sebeshintshile kwabakade bekufuna. Esitatimendeni esithunyelwe abezindaba ngabakwaSars bathe benza konke okusemandleni ukugwema isiteleka. Ithe ibeke etafuleni * -8%, ikhefu labayoxukuza, nemiklomelo yabantu. Yize iNehawu ithi izoteleka kodwa iSars igqugquzele abakhokhi bentela ukuthi bangakhathazeki ngoba akhona amalungiselelo ewenzile ukuqinisekisa ukuthi abakhokhi bayasizakala emahhovisi abo ahlukene.