Bangu-9 680 abesifazane abazobe bethweswa iziqu e-UKZN emicimbini ehlukene yokwethweswa iziqu ezoba kule nyuvesi, okuzoqala ngoMsombuluko. UNksz Normah Zondo walesi sikhungo uthe bazoba nemicimbi yokwethweswa kweziqu engu-22. Kule micimbi kuzobe kwethweswa izitshudeni ezingu-5 510 eziphothule iziqu ezisesigabeni se-undergraduate, ezingu-4 170 ezizobe zethweswa iziqu ze-postgraduate. “Siyinyuvesi siyazigqaja ngokuthi sinezitshudeni ezingu-117 ezizobe zethweswa iziqu eziphase izifundo zazo ngo-summa cum laude nazingu-312 ngo-cum laude. U-62% wabesifazane abazothweswa iziqu zabo, zingu-71% izitshudeni zabesifazane eziphase izifundo zazo ngo-summa cum laude, zibe ngu-65% eziphase izifundo zazo ngo-cum laude,” usho kanje. Uqhube wathi zingu-77 izitshudeni ezikhubazekile ezizothweswa iziqu zazo. Izitshudeni ezingu-1 665 zizothweswa iziqu zazo ekolishi lezoLimo, ezobuNjiniyela neSayensi, izitshudeni ezingu-4 788 zizothweswa iziqu yiCollege of Humanities, ezingu-2 188 zithweswe yiCollege of Law and Management Studies, ezingu 1 039 zithweswe yikolishi lezempilo.  Le nyuvesi izobuye ihloniphe abantu abathathu ngeziqu zobudokotela okubalwa kubo noMnuz Protas Madlala owungoti wezomnotho ozohlonisha ngeqhaza lakhe lokulwela abahlwempu ababephoqwa ukuthi basuke ezindaweni ababehlala, kuzo eSt Wendolins ngama80’s. UMadlala uzohlonishwa ngeziqu aokuba udokotela kwiSocial Science ngoLwesibili, ophikweni lwale nyuvesi eMgungundlovu ngoLwesibili.