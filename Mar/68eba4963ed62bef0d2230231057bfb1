Abosizo oluphuthumayo kwaNetcare 911 bathi banikele endaweni yesehlo eMbali ngemuva kwemibiko yokuthi kube nokudubula eduze kwempambano mgwaqo uNcwincwi noHlokohloko. Bathi imibiko ibikhomba ukuthi abesilisa abane bebebukela umdlalo webhola ngoMgqibelo ebusuku ngesikhathi owesilisa ongaziwa evulela ngenhlamvu ebhekise kubo, kwashona abathathu kwalimala oyedwa. Omunye ongathandanga ukudalulwa uthe laba bebengabangani futhi bachithe lonke usuku lwangoMgqibelo ndawonye. Uthe omunye wabashonile bekungumnikazi womuzi okwenzeke kuwo isehlo. Okhulumela amaphoyisa KwaZulu-Natal, uLt Col Thulani Zwane, uthe kuphenywa amacala amathathu okubulala nelilodwa lokuzama ukubulala. “Akekho osaboshiwe, amaphoyisa ayaphenya,” kusho uLt Col Zwane.