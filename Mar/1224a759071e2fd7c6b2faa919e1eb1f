Ithe kusuka ngonyaka ozayo uzonyuka ngo-8.1% bese ngo-2021 unyuka ngo-5.2%. UMnuz Sizwe Pamla okhulumela iCosatu kuzwelonke uthe abahambisani nokunyuswa kukagesi ngo-9.4% ngoba abasebenzi bathwele kanzima kuyimanje. “Abasebenzi bathwele kanzima, kusanda kunyuka uphethroli ozonyusa ukudla. Ukunyuka kukagesi kuzobashiya nemali encane ngoba zonke izindleko ziyanyuka kodwa amaholo awanyuki,” kusho uPamla. Uthe akwamukelekile ukuthi ugesi unyuswe ngentengo engaphezu kwamandla emali ekubeni amaholo abasebenzi enyuswa kancane. UMnuz Dawie Maree oyisazi somnotho esigxile kwezolimo eFNB uthe abantu bazoshayeka ngokunyuka kukagesi. Uthe abalimi bazoshayeka ngezindleko kakhulu njengoba bezothwala izindleko zokunisela, ikakhulukazi abatshale imifino. “Abalimi bazodlulisela izindleko kubathengi okusho ukuthi wonke umuntu uzothwala kanzima,” kusho uMaree. UDkt Eugene Brink we-AfriForum uthe bafuna isizathu sokuthi kungani iNersa inyuse ugesi ngale mali. Uthe i-Eskom kufanele iqoqe izikweletu komasipala nakubantu abangakhokhi ilwe nenkohlakalo iyeke ukuba wumthwalo kubantu baseNingizimu Afrika. UNksz Natasha Mazzone weDA uthe abantu banezindleko eziningi kusuka ekunyukeni kukaphethroli kuya ekunyusweni kwezintela ezihlukene njengoba sekunyuka ugesi.