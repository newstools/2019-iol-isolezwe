Unina kaNolwazi “Mancane” Khawula obefunda uGrade 11 esikoleni iPhambili High, uNkk Ntombi Khawula, uthe akaboni ukuthi uzokuthola ukuphumula emoyeni emuva kokubulawa kwendodakazi yakhe ngowesilisa okusolwa ukuthi ubeyisoka layo. UNolwazi ushonele endlini kaMnuz Zolani Dokolwana (32). UNkk Khawula uthe ngeke akuqinisekise ukuthi uDokolwana ubeyisoka lendodakazi ngoba bebengayixoxi leyo kodwa uNolwazi uke wamtshela ukuthi uDokolwana umsabisa ngokumbulala emuva kokuthi enqabe ukuthi abantu bakubo bazocela isihlobo esihle. Uthe lokhu kuqale ngoMashi 9 nonyaka ngesikhathi uNolwazi emtshela ukuthi kunomfana oothi abantu bakubo bafuna ukuzocela isihlobo esihle ngalo lolo suku. “Angizange ngimbuze ukuthi bayathandana yini. Ngamtshela ukuthi umuntu akavele afike ethi uzocela isihlobo esihle kodwa kuyaye kuhlelwe kuqala. Ngathi akufanele umuntu amjahe kodwa kumele amlinde aqede esikoleni. Naye wangitshela ukuthi ubona embhedela ngoba uzimisele ngokuphothula izifundo zakhe. Ngesonto eledlule, zingakavalwa izikole, wangitshela ukuthi lo mfana uyamshwabulela uthi uzombulala ngoba unqabile ukuthi athumele abantu,” kusho uNkk Khawula. Uveze nokuthi abantu abambonile uDlokwana bathi bambone evimbela uNolwazi emphuca isikhwama sesikole ngesikhathi ephuma esikoleni ngoLwesibili ntambama. Kuthiwa umqhube waze wayofika lapho ehlala khona nokuyilapho betholakale khona ngakusasa. UNkk Khawula uthe indodakazi yakhe ibifunda njengoba zivaliwe izikole futhi ibizimisele ngesikole. Uthe bayifune kusukela ngoLwesibili baze baya nasesikoleni bezwa ngakusasa ngokwenzekile. Umfowabo kaDokolwana, uMnuz Vumile Dokolwana (40) uthe abakakukholwa okwenziwe ngumfowabo. Uthe ubesebenza ebusuku ngoLwesbili wabuya ngakusasa ekuseni wazithela phezu kwesidumbu sikamfowabo silenga endlini nesikaNolwazi silaliswe embhedeni. Uthe ngokwazi kwakhe umfowabo noNolwazi bebethandana kodwa akukho akwaziyo ngokuthi ubenezinhlelo zokuyocela isihlobo esihle. Kukholakala ukuthi ushiye incwadi echaza ukuthi ubulale uNolwazi naye wazibulala ngoba emsola ngokujola nomunye umuntu. UVumile uthe uyazi ngencwadi kodwa akazi ukuthi iquketheni. Okhulumela amaphoyisa KwaZulu-Natal, uCol Thembeka Mbele, ukuqinisekisile ukuthi amaphoyisa avule icala lokubulala nedokodo ngokufa komuntu.