UMnuz Sboniso Myeza (39) waseKranskop, owake waba yiphoyisa esebenza ophikweni iTactical Response Team (TRT), ubesebhokisini lofakazi kulalelwe isicelo sakhe sebheyili. Ngendlela abehlonywa ngayo imibuzo, eminingi ugcine engasafuni ukuyiphendula. U-Adv Sohana Moodley utshele inkantolo ukuthi uMbuso unobufakazi bezingcingo obuqoshiwe obukhombisa ukuthi uMyeza nabathinteka kuleli cala babeseMzimkhulu ngosuku okwadutshulwa ngalo uMagaqa. Ubuze uMyeza ukuthi uthini ngalokho, uMyeza wathi ucela ukungaphawuli. U-Adv Moodley uthe uMyeza, uMnuz Sibusiso Ncengwa naye othintekayo kuleli cala, okuqulwa elinye icala lakhe lokubanjwa kwenkunzi kuhlonyiwe kwenye inkantolo, noMnuz Sgora Mdunge osashona, bashayelana izingcingo izikhawu ezingaphezu kuka-30 beseMzimkhulu ngosuku lokuhlaselwa koMagaqa. UMyeza uthe ucela ukungasho lutho ngalobo bufakazi kodwa wathi ngeke abuphikise uma kunobufakazi. Umshushisi ubuze uMyeza ukuthi wayefunani eMzimkhulu waphendula ngokuthi wayeyobheka ingane yakhe angayazi ayizala entombini ahlukana nayo. U-Adv Moodley uphinde wambuza ukuthi wayehamba nobani ngesikhathi eseMzimkhulu wathi wayehamba noMnuz Lindokuhle Nkosi. Umshushisi uthe ngamanga lawo wathi wayehamba noNcengwa noMdunge, wengeza ngokuthi kunofakazi ozimele walapho kuwashwa khona izimoto lapho bafike bawasha khona imoto kaMyeza. UMyeza uthe ucela ukungaphenduli kokushiwo ngumshushisi. Uphinde wambuza uMyeza ukuthi unayo yini iBMW ebomvu wathi ucela ukungaphenduli. Ngesikhathi * -Adv Moodley ethi ngabe uMyeza akawuphenduli umbuzo wemoto ngoba ebona ukuthi uzomfaka enkingeni, uMyeza uthe usecela ukuwuphendula wathi unayo iBMW ebomvu kodwa ayibhaliwe ngegama lakhe. Umshushisi uthe kunofakazi walapho kuwashwa khona izimoto ozothula ubufakazi enkantolo athi uMyeza wabuza ukuthi akhona yini amakhamera khona nokuthi ziyathathwa yini izinombolo zezimoto ezisuke zizowashwa, uMyeza wathi ucela ukungaphenduli. U-Adv Moodley uthe kunofakazi owayibona iBMW ebomvu eMzimkhulu ima eduze kwemoto kamufi ngaphambi kokuthi adutshulwe, uMyeza waphinde wathi ucela ukungaphawuli. Umshushisi uthe ufakazi uzotshela uMbuso ukuthi umufi waze wabuza ukuthi ngekabani iBMW yabe isiyabaleka kwaqhumuka enye imoto okwathi ababephakathi badubula bebhekise emotweni kamufi. Uqhube wathi ubufakazi boMbuso bezingcingo eziqoshiwe bukhombisa ukuthi uMyeza, uNcengwa noMdunge babeseMzimkhulu ngosuku olwandulela olokudutshulwa kukaMagaqa. Uthe ngamanga ukuthi uMyeza wayezobheka ingane yakhe“Ngizokubeka ngingahlonizi ukuthi wena nabangani bakho naniseMzimkhulu ukuze nibulale umufi futhi nguwena owafuna izinkabi ezazizodubula umufi,” kusho * -Adv Moodley. Ummeli kaMyeza, u-Adv Jay Naidoo ubuze amumele ukuthi uyabazi yini aboshwe nabo wathi uyabazi. UMyeza uthe uMpofana usanda kumazi, wengeza ngokuthi umazi ngoNcalane abebesebenza naye bengamaphoyisa. UNaidoo uphinde wambuza uMyeza ukuthi wayemazi yini umufi wathi wayengamazi. Uqhubekile wambuza ukuthi ikhona yini into eyayingamenza ukuthi ambulale noma afune abulawe, uMyeza wathi ayikho. IMantshi, uMnuz Fezile Msezana, ibuze uMyeza ukuthi usamile yini ekutheni uMbuso awunalo icala elibhekene naye phezu kobufakazi obuvezile, wathi akaguquki ekutheni akanacala. Ukulalelwa kwesicelo sebheyili kulindeleke ukuthi kuqhutshekwe nakho ngo-Ephreli 8 lapho ummangalelwa wesibili, uMpofana, kulindeleke ukuthi angene ebhokisini. Abasolwa bagcinwe ezitokisini.