UMnuz Ntuthuko Mahlaba ufungiswe ngemuva kokuba i-ANC igcine ivumile ukuthi obeyiMeya u-Advocate Makhosini Nkosi asule esikhundleni ukuze ayogxila kwezomthetho. Okhulumela uMasipala waseNewcastle, uDkt Dumsani Thabethe, uthe uMahlaba usevele useqalile esikhundleni. “Imeya ifungiswe ngoLwesihlanu kanti kumanje umatasa nomsebenzi wakhe,” kusho uThabethe. UMahlaba kubikwe ngaye ephephandabeni elinguzakwabo weSolezwe, iSunday Tribune, ukuthi uzizwa engasaphephile ngenxa yokuhlukunyezwa ngoKlebe abaphenya ngamacala okufa kosopolitiki. Kubikwe ukuthi ugcine eseya ekubhaceni, wavula necala kwi-Ipid, okuwuhlaka oluphenya ngokuziphatha kwamaphoyisa. Ubekhala ngokuthi unukwa ngokubulawa kowayengunobhala we-ANCYL eMalahleni, uMnuz Wandile Ngubeni. UNgubeni wadutshulwa ngo-2016 kuzoba wukhetho lohulumeni basekhaya enomholi weYoung Communist League, uMnuz Mafika Mndebele beseMadadeni, bebuya ukuyokhankasela i-ANC. UThabethe uthe lokho akazukuzwazi ukuphawula ngakho ngoba sekungaphezu kwakhe. “Mayelana nokubhaca kukaMeya, ngicela ukungaphenduli,” kusho uThabethe ngamafuphi. Ngaphandle kwalokho kube nezinsolo zokuthi obeyiMeya esulile okunguNkosi, usule ngoba ebona ukuthi akusasebenzeki kahle ngenxa yokuthi ubesebona i-ANC ukuthi isifuna ukufaka uMahlaba ngemuva kokwenziwa ikhansela ngo-Okthoba . Nokho i-ANC yakuchitha lokho. UNkosi wemukelwe kwiDurban Bar Council of Advocates ngoJanuwari 15 . Nokho ngesikhathi esula i-ANC yanqaba ukwamukela incwadi yakhe ngoba ithi ifuna incazelo enzulu ngokushiya kwakhe bengalindele.