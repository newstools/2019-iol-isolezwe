Kuthiwa abasebenzi bacasulwe wukumiswa kozakwabo abane ababamele. Abasebenzi abamisiwe banikwe izincwadi ezibazisa ngokumiswa ngoLwesine olwedlule kodwa banqaba ukuzithatha. Babe sebekhishwa ngesidlozana esibhedlela ngamaphoyisa nonogada ngoMsombuluko ekuseni. Kubona kuthiwa kukhona umhlengikazi, umsebenzi wasekhemisi, osophikweni lwabaqoqa ulwazi nosebenza lapho okugcinwa khona impahla yesibhedlela. NgoLwesihlanu abasebenzi bahambise incwadi ebibikela abaphathi besibhedlela ukuthi kabahambisani nesinqumo sokumiswa kozakwabo. Umsebenzi ongagunyaziwe ukukhuluma nabezindaba, uthe kabaqondi ukuthi yini eholele ekutheni bamiswe. Uthe bathole ukuthi ozakwabo bamiswe ngoba besolwa ngokushaya umsebenzi owayekade ebhikishelwa ngoba abanye bengafuni ukuthi asebenze esibhedlela nyakenye. “Inkinga manje isekutheni njengoba bemisiwe baze bakhishwa nasesibhedlela ngamaphoyisa abasebenzi abaneme futhi abazimisele ngokuthi basebenze bengakabuyiswa,” kusho umsebenzi. UNobhala we-National Education, Health and Allied Workers’ Union (Nehawu) KwaZulu-Natal, uMnuz Phakama Ndunakazi, uthe bazwile ngokumiswa kwamalungu abo esibhedlela. Uthe abaphathi besibhedlela kabalandelanga imigomo efanele ngesikhathi bemiswa. “Abasebenzi bethu balethe uhla lwezikhalo zabo ngesimo esingezinhle sokusebenza esibhedlela. Sikholwa wukuthi manje sebeyahlukunyezwa,” kusho uNdunakazi. Uthe bahlele ukuthi babe nomhlangano nenhloko yomnyango wezempilo ukuze baxoxe mayelana nokubuyekezwa kwesinqumo sokumiswa kwabasebenzi. Okubakhathazayo wukuthi abazange babikelwe ukuthi amalungu abo amele abasebenzi esibhedlela azomiswa. Okhulumela uMnyango wezeMpilo KwaZulu-Natal, uNksz Ncumisa Mafunda, uthe bayazi ngokuphazamiseka okukhona esibhedlela. Ukuqinisekisile ukuthi kukhona abasebenzi abamele abanye abanikwe izincwadi ezibamisa emsebenzini ngoba bengenzanga ngendlela. Uthe kulandelwa izinhlelo ezifanele mayelana nalolu daba. Uthe abaphathi besibhedlela benza konke okusemandleni ukuqinisekisa ukuthi abantu bayaluthola usizo lwezempilo. “Umphathi wodokotela nodokotela bayazinakekela iziguli. Umphathi wabahlengikazi nethimba lakhe nabasebenzi abakhona emsebenzini nabo bayazinakekela iziguli,” kusho uNksz Mafunda. 