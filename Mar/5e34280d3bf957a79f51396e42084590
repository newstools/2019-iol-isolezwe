Kule poster efakwe ekhasini likaTwitter we-EFF, kunobuso bukaMengameli wayo uMnuz Julius Malema ozothula inkulumo bese kuba namaciko azonandisa okufakwe kuwo uBabes Wodumo, Sthelo, Cici, DJ Kotin, Zakwe, Professor noTNS. Amanye amaciko okubalwa kuwo uProfessor, Zakwe, DJ Kotin noSithelo athe abone sekufakwe i-poster ebithi azonandisa emcimbini we-EFF kodwa engakayitholi imali yawo. UProfessor uthe akanankinga ngokunandisa emcimbini we-EFF kodwa okumphatha kabi wukuthi kufakwe isithombe sakhe kwi-poster ekubeni engakhokheliwe. “Asikho isivumelwano engisenze ne-EFF sokunandisa emcimbini wayo oseChatsworth. Ngafonelwa wumuntu engibuza ukuthi ngiye ngifune malini uma ngizonandisa ngamtshela kodwa imali ibingakakhokhwa njengoba sengibona kune poster enesithombe sami. Ngicela ukwazisa abantu ukuthi ngizobe ngingekho kulowo mcimbi. Anginayo inkinga yokunandisa emcimbini we-EFF kodwa kufanele ngihlonishwe njengeciko, ngikhokhelwe ngomsebenzi engiwenzayo ngaphambi kokuthi kufakwe ubuso bami.” U-DJ Kotin uthe naye ubengakakhokhelwa ukuthi ayonandisa kulo mcimbi, neciko lakhe uSithelo alikhokheliwe ngakho ngeke baye kulo mcimbi. Uthe uzobe enandisa eWitbank, eMpumalanga, ngeSonto ngakho ngeke akwazi ukuya kowe-EFF. UZakwe uthe ngeke abekhona kulo mcimbi ngoba ubengenayo iminingwane egcwele ngawo. UMnuz Marshall Dlamini we-EFF ubuze intatheli ukuthi kungani ingabhali ngokuthi kuza uMengameli we-EFF eChatsworth. Uthe amaciko akhokheliwe kodwa amanye awasezi emcimbini ngenxa yesimo sepolitiki yaKwaZulu-Natal. “Maningi amaciko eza kulo mcimbi, uBabes uzobe ekhona, uLvovo naye uyeza nabanye abakwiposter. Kodwa Boniswa yini ungabhali nge-rally enkulu engiyihlelayo okuzobe kukhona kuyo noMengameli we-EFF. Ngizokuthumelela iposter enohlu lwawo wonke amaciko azonandisa,” kusho uDlamini.