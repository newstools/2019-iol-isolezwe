Amaphoyisa ophiko iVryheid Support Members athole izihlahla zensangu epulazini iLancaster ase eyithatha eyoyishisa. Ngesonto eledlule kwatholakala insangu itshalwe emagcekeni amahhovisi kaMasipala aBaqulusi khona eVryheid. Okhulumela amaphoyisa KwaZulu-Natal, uColonel Thembeka Mbele, uthe basaphenya kodwa bekungakaboshwa muntu. “Insangu intengo yayo engalinganiselwa kuR50 000 itholwe ngamaphoyisa abeqaphe isimo eVryheid. Itholwe ilahlwe epulazini iLancaster,” kusho UColonel Mbele. Uthe bekungakaboshwa muntu mayelana nensangu etholakale emahhovisi kamasipala ngesonto eledlule. IPhini leMeya laseBaqulusini, uMnuz Mncedisi Maphisa, lishaqekile ngalokhu. “Hhawu ngiyaqala ukuyizwa le ndaba ikakhulukazi lena yokuthi insangu itholwe ngisho emahhovisi kamasipala. Ukuduma kwensangu lapha eVryheid ngakugcina kudala kusekhona iphoyisa elalaziwa ngokubopha abantu bayo insangu. “Nokho ngizocela uthinte uMenenja, uBonga Ntanzi, okungenzeka ukuthi kukhona abikelwe khona ngamaphoyisa mayelana nokutholakala kwayo nophenyo ngoba kyaye kwaziswe yena,” kusho uMaphisa. Imizamo yokuthola uNtanzi ihlulekile kwaze kwashaya isikhathi sokushicilela. Insangu isanda kumenyezelwa ukuthi isisemthethweni. Abantu sebeyakwazi ukuyibhema emakhaya abo bangaboshwa. Ukuyidayisa akukho emthethweni.