Sibi isimo kuNkk Prudence Khuzwayo (49) waseLovu, ongumsebenzi wasezindlini odephunwe izinja eziyisihlanu. UNkk Kaylie Vermeulen obezama ukusiza uNksz Khuzwayo, naye ululamela esibhedlela. Indodakazi kaNkk Khuzwayo, uNksz Thola Khuzwayo, ithe abazi ukuthi usinde kanjani indlela alimele ngayo unina. Uthe uhambe ekhaya eya emsebenzini, izinja zamthola engakafiki emzini asebenza kuwo. “Sithole ucingo kuthiwa umama uselimele ekuseni, kudingeka ozohamba naye aye esibhedlela. Umnikazi wezinja angasebenzi kuyena, umphuthumise esibhedlela eMshiyeni. Besithi uzolaliswa indlela alimele ngayo kodwa bamdedela khona ngoMsombuluko.” Uthe unina ujwayele ukuhamba ngezinyawo kule ndawo futhi ubesezofika lapho esebenzela khona. Kuthiwa lezi zinja ezinolaka zimbhuquzise phansi, kwaqhamuka uNkk Vermeulen ezama ukusiza, naye zamluma. UNkk Vermeulen utshele Isolezwe ukuthi akakwazi nokunyakaza embhedeni ngenxa yezinhlungu. Utshelwe ukuthi uzohlala isonto lonke esibhedlela. “Bengizama ukusiza ngibona umuntu ezobulawa izinja phambi kwami. Nami angimazi umnikazi wezinja kodwa sisemgwaqweni owodwa naye. Indlela ebengidideke ngayo emqondweni angikwazanga nokubona ukuthi hlobo luni lwezinja olusilumile.” UNkk Vermeulen ubelokhu ebabaza indlela alimele ngayo uNkk Khuzwayo, athe akazi ukuthi usinde kanjani. Uthe uyamangala ukuthi umnikazi wezinja angazidedela kanjani zihambe emgwaqweni zinolaka kanje. Ngesikhathi sokuloba uthe ulinde amaphoyisa azomvulela icala esibhedlela ngoba usazohlala isikhathi eside khona. Izolo amaphoyisa afike emzini kaNkk Khuzwayo ukuzovula icala. Ngesikhathi sokuloba, uNkk Khuzwayo bebemphindisela esibhedlela ngoba bebona bungekho ubungcono kuthiwa ukhala nangezinhlungu. Umndeni wakhe uthe ugcine ukukhuluma nomnikazi wezinja ngesikhathi ehambise uNkk Khuzwayo esibhedlela futhi awuyitholanga nenombolo yakhe yocingo. Kuthiwa unikeze umndeni uR200 ngesikhathi kuyiwa esibhedlela. Okhulumela amaphoyisa esifundazweni uLieutenant-Colonl Thulani Zwane, uthe kuvulwe icala lokufuya izinja eziyingozi kodwa akukaboshwa muntu.