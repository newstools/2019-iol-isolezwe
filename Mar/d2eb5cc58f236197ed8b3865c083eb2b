UMboweni (osesithombeni) ubekhuluma nabezindaba eGoli izolo, ethula uKhomishana omusha wakwaSARS, uMnuz Edward Kieswetter. “Asihambisani nalesi sinqumo ngoba sizoba nomthelela omubi kwi-bond market. Sihambisana nomthetho wokuthi abantu bakhokhele abakusebenzisayo..,” kusho uMboweni. UMnuz Sizwe Pamla weCosatu, uthe: “UMboweni akacabangi ngaphambi kokukhuluma uvele adazuluke nje. Siyazi nokuthi iPhini likaMengameli, uMnuz David Mabuza liyishaya indiva yonke into ayishoyo. Izitatimende zakhe ngeke ziyisize i-ANC ngoba wenzisa okomuntu ongajutshiwe yile nhlangano. Kuyosiza ukuthi i-ANC imkhuze ngoba amazwi akhe ngama-e-tolls udelela abantu baseGauteng nabasebenzi bonkana,” kusho uPamla. Uthe ama-e-tolls awabasizi ngalutho abantu abampofu, yinto yongxiwankulu. Isikhulu se-Organisation Undoing Tax Abuse (Outa) uMnuz Wayne Duvenage, sithe uMboweni uyakuthanda ukuphambana nehlombe ngoba uhulumeni akanankinga nalesi sinqumo.