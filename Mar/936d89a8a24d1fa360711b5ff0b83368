Abosizo oluphuthumayo bakwaReaction Unit South Africa (Rusa) baphuthume endaweni yesigameko ngemuva kokuthola umbiko ngale ngozi eyenzeke emgwaqweni uWick, eVerulam, izolo. Ngesikhathi befika endaweni yesigameko, bathole abahlengi nezicishamlilo abaphuma eThekwini Fire and Rescue bezama ukukhipha abesifazane ababili abebevaleleke emotweni ebigingqikile, iMercedes Benz. Abahlengi bagcine bekwazile ukuvula umnyango kwaphuma owesifazane obengumgibeli kule moto. Lo wesifazane uphume engenamyocu. Umshayeli ukhishwe abosizo oluphuthumayo njengoba ebelimele ekhanda nasemgogodleni. Ube esephuthunyiswa esibhedlela saseMhlanga. Abosizo oluphuthumayo bathe umshayeli ubezongena kwakhe ngesikhathi ezizwa ephelelwa ngamandla. Esikhundleni sokuthi ayopaka kahle imoto, uphaphalaze washayisa umuzi wakhe. Okhulumela amaphoyisa KwaZulu-Natal, uCol Thembeka Mbhele, uthe amaphoyisa aye endaweni yesehlakalo ukuyokwenza uphenyo ngalesi sigameko.