Kuthiwa sekuphele isonto engekho amanzi emphakathini waseHarding futhi akukho nesixazululo. Umphakathi usola uMasipala Ugu noMuziwabantu ukuthi bayehluleka ukuxazulula le nkinga yamanzi, yingakho usufuna kungenelele umnyango. Kubonakala iyinkinga indaba yamanzi Ogwini njengoba ngoMsombuluko umphakathi waseBhobhoyi uvale umgwaqo uN2 ngaseMurchison, nawo ubhikishela amanzi. Abantu abakwazanga nokuya emsebenzini ngoMsombuluko ngenxa yokuvalwa komgwaqo. Kuthiwa sekuphele amasonto amathathu lo mphakathi ungenawo amanzi. Kuze kwafika iPhini leMeya, uNkk Siphumlile Mthiyane noSomlomo uNksz Ntombifuthi Gumede, bezama ukwehlisa ulaka lwababhikishi ngoMsombuluko. Imizamo yokuthola okhulumela umasipala, uMnuz France Nzama, ayiphumelelanga njengoba enqamukile ocingweni wabuye washayelwa kaningi ucingo lungasabanjwa. Uthunyelelwe imibuzo ngeSMS okushaye isikhathi sokuloba ingaphendulwanga. UMnuz Lennox Mabaso okhulumela uMnyango wezokuBusa nokuBambisana noBuholi boMdabu KwaZulu-Natal, uthe sebengenelele ngokuthi bathumele ithimba ukuyobheka umonakalo. Uthe bathole ukuthi kukhona asebephazamise ukusebenza kwama-valve lapho kusuka khona amanzi aphakela lonke idolobha eMurchison. “Siyaxhumana nomphakathi nazo zonke izinhlaka ezithintekayo ukuxazulula isimo. Sizobheka ukuthi yimiphi imizamo yesikhashana esingayenza. Okusiphatha kabi ukuthi kunesandla semfene kulolu daba. Kubonakala sengathi umuntu ophazamise amanzi unolwazi olunzulu lokuthi asukaphi,” echaza. Uthe ufuna ukukhumbuza umphakathi ukuthi kuyicala ukuphazamisa ingqalasizinda. Uthe bayafisa ukuthi batholakale abasolekayo ukuze kwenziwe ngabo isibonelo. Ngonyaka odlule ngoNovemba kuke kwaba nesimo esifanayo kulo masipala ngesikhathi kuteleka abasebenzi bawo. Nakhona kwakusolwa ukuthi abasebenzi base bephazamise ezinye izindawo eziphakela amanzi okwenza ukuthi angatholakali emphakathini.