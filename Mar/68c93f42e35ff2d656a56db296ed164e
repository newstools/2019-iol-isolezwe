UMnuz Russel Meiring wabezimo eziphuthumayo kwa-ER24, uthe ingozi yenzeke ekuhlanganeni komgwaqo uLyell noPrincess. Ngokuthola kwabo itekisi ishayise iveni ngasohlangothini kwalimala abantu abangu-10 abebegibele kuyo. “Ngesikhathi sifika, abagibeli abangu-10 bese bekhishiwe ezimotweni, ngemuva kokuhlolwa kwesimo. Kutholakale ukuthi abagibeli abalimele bebesetekisini, bebengalimele kakhulu bebenemihuzuko. Sibanikeze usizo oluphuthumayo base bedluliselwa esibhedlela,” kusho uMeiring. Kwesinye isigameko esingahlangene nalesi, owesifazane okukholakala ukuthi uneminyaka elinganiselwa ku 50, ushayiswe yimoto washona emgwaqweni uCommercial eMngungundlovu, izolo. UMeiring uthe abezimo eziphuthumayo bafice owesifazane obelele emgwaqweni elimele. “Sizame ukumsiza ukuthi aphefumule kodwa imizamo esiyenzile ayiphumelelanga. Imoto emshayisile asiyificanga endaweni yesigameko. Kwesinye isigameko esenzeke khona izolo, owesilisa oneminyaka elinganiselwa kwewu-30 ulimale kanzima ngesikhathi iveni abeyishayela igingqika ilala ngokhakhayi emgwaqweni uR33, eWartburg, eduze kwaseMgungundlovu. UMeiring uthe ngesikhathi befika endaweni yengozi iveni beyilele ngokhakhayi emgwaqweni, umshayeli wayo esephumile kuyo elele onqeqemeni lomgwaqo. “Le ndoda inikezwe isizo lwezempilo, yadluliselwa esibhedlela esizimele.”