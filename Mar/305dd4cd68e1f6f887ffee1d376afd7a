KUNZIMA ngisho ukukhuluma emndenini waKwaMashumi, eHighflats, kulandela ukubulawa ngesihluku esinyantisa igazi kwendodakazi egwazwe umzimba wonke, okusolwa ukuthi ikhishwe inhliziyo, maqede umbulali washaqa nephenti. Lo mndeni othuthumelayo, uthi uyoyixoxela amagwababa echobana eyokubulawa kukaNksz Zibuyile Khanyile (35) kuleli sonto. Unina kamufi, uNkk Sibongile Khanyile, uthe ufike ingane yakhe isiyiswe emakhazeni. “Ngiyile ngayombona khona. Kunembobo abhobozwe yona ngaphansi kwebele, okubukeka sengathi ufakwe kuyona isandla. Sisola ukuthi ukhishwe inhliziyo ngesandla,” kusho uNkk Khanyile. Uthe okwamanje utshelwe ukuthi abalinde ukuhlolwa kwesidumbu ngudokotela ukuze kube nesiqiniseko sokuthi yinhliziyo ngempela yini ekhishwe ngaphakathi kule mbobo evulekile. Ngesikhathi ithimba laleli phephandaba lisendaweni yesehlakalo, amathantala egazi abesagcwele endlini. Abanye bomndeni abebekhona bathe kunanezinsolo zokuthi umufu udlwenguliwe ngaphambi kokubulawa njengoba etholwe enqunu. Iphenti nobhodisi kusolwa ukuthi umsolwa uhambe nakho, yikhona agoqe ngakho okusolwa ukuthi ukukopolote umufi. Elandisa kabanzi uninalume kamufi, uMnuz Dumisani Mthembu, uthe uthole ukuthi umshana wakhe uqale wangqongqozelwa ebusuku ngowesilisa ongaziwa. “Ubikele omakhelwane bafika engasekho obemngqongqozela,” kusho uMthembu. Kuvela ukuthi umufi uphinde wabikela nesoka lakhe eligcine ngokufika lazomlalisa ngalobo busuku kuzokusa kube uLwesibili. “Isoka lihambile ekuseni ngo-6.30 kodwa kwangena umhlaseli ngo-8 khona ekuseni,” kusho omunye womndeni othe akathandi ukudalulwa. UMthembu uthe ubikelwe umakhelwane ohlala ngezansi kwalapho obekuhlala khona umshana wakhe, emazisa ukuthi uzwa umsindo, akayobheka ukuthi kwenzekani. “Ngithe ngisanyuka ngiyobheka ukuthi kwenzekani ngabona owesilisa obegqoke okumnyama ephethe uplastiki ngesandla ephuma lapho kuhlala khona umshanami eyosithela emgwaqeni,” kuchaza uMthembu. Kusolwa ukuthi obekuphakathi koplastiki obuphethwe umbulali, yizimpahla zikamufi, nalokho okukhishwe emzimbeni wakhe okusolwa ukuthi inhliziyo. Esefikile kamshana wakhe, uMthembu uthe ushaqekile ekhangwa yisidumbu simanxebanxeba. UNkk Fawstina Ntombela ongumama omdala kamufi, uthe bafike endlini osofa bemapeketwane, kubonakala ukuthi umufi ubezama ukuzikhulula kumbulali. Uthe okwegazi ebeliphansi, bekushaqisa kakhulu ngoba bekungathi bekuhlatshwa inkomo ebizabalaza ingafuni ukufa. UColonel Thembeka Mbele okhulumela amaphoyisa akulesi sifundazwe, uthe amaphoyisa aphenya icala lokubulala elivulwe esiteshini samaphoyisa eHighflats. “NgoMashi 19 ekuseni ngo-08, amaphoyisa athole umbiko ngesigameko sokubulala esenzeke KwaMashumi eHighflats,” kusho uCol Mbele. Ngokusho kwakhe, ekufikeni kwamaphoyisa endaweni yesigameko, athole uZibuyile Khanyile elele phansi enenqwaba yamanxeba okugwazwa emzimbeni.