Le ncwadi ebhalwe womakadebona be-ANC oMnuz Goolam Abubaker, Neeshan Balton, Nksz Cheryl Carolus,Ilse Fischer, Omry Makgoale, Mary Metcalfe,Mnuz Murphy Morobe,Mavuso Msimang, Nkk Sheila Sisulu, Mnuz Terrence Tryon noTim Wilson ithi abantu abasohlwini lokuya ePhalamende nakwiziShayamthetho kufanele kube ngabangenawo ugcobho futhi abawuhloniphayo umthetho. Omakadebona bathe abantu bavotela i-ANC yingoba beyithanda ngoba yayilwa nobandlululo futhi idume ngokuhlonipha umthetho nokulalela abantu. Bathe muva nje sekuphuma imibiko emibi ngokuziphatha kwabaholi abathile kwi-ANC ababale kuyo eyomndeni wakwaGupta eyayithola amathenda ngenxa yobuhlobo bayo nezikhulu zikahulumeni e-Eskom, Denel naseTransnet. Bathe lezi zinkampani zadlelwa imali eningi ngenxa yokukhipha izinkontileka zingalandelanga imigomo efanele. Baphinde baveza ukuthi ukudliwa kwemali ezinkampanini zikahulumeni kwakwenziwa nayizinkampani ezizimele ababale kuzo iKPMG, McKinsey neSAP. Bakhale nangemibiko evele kwiKhomishini yeJaji uRaymond Zondo eveza ukuthi iBosasa yayigwazela izikhulu zikahulumeni nabanye abaholi be-ANC ukuze ithole amathenda. Omakadebona bathe bonke abathintekayo ekudliweni kwemali kufanele bahoxe ngoba benza abantu balahlekelwe yithemba kwi-ANC. Bahalalisele uMengameli Cyril Ramaphosa ngokusungula amakhomishini okuphenya ngenkohlakalo.