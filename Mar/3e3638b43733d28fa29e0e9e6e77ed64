UKUKHULUPHALA ngesisu kwabesifazane ngezinye zezinto ezibakhathazayo nabahlale bekhuluma ngazo ngisho ezindaweni zokuzivocavoca. Kulabo abazama ukuzivocavoca, izisu aziyi ndawo okuyinto edala okukhulu ukukhathazeka nokudikibala. Kwabanye lokhu kuze kwehlise nezinga lokuzethemba kwazise noma bethi bayaswenka, umkhaba uvele uzinike amandla kwabakugqokile, umswenko ugcine ungabukeki. Ongoti endimeni yokudla bathi ngaphambi kokuthi owesifazane enze imizamo yokwehlisa isisu, kumele aqale aqonde ukuthi hlobo luni lomkhaba analo nokuthi udalwe yini. “Indlela isisu sakho esime ngayo iyona echaza kabanzi ukuthi hlobo luni lwesisu esikhulu onalo, nokuthi yikuphi lapho okumele uqale khona uma uzama ukulungisa lesi simo,” kusho uNksz Nompilo Jali oyiDietician kwesinye sezibhedlela ezizimele ePinetown. Uthi kubaluleke kakhulu lokhu ngoba ungathi uzama ukwehlisa izicofi cofi ngoba uzitshela ukuthi yizona ezikukhuluphalisa ngesisu, kanti inkinga yakho akuyona leyo. “Kunokukhuluphala ngesisu okudalwa wushintsho oluthile kumahomoni abesifazane, kube khona nolunye olungadalwa yi-insulin resistance eyenza ukuthi amafutha aqonde ngqo esiswini bese ubona ulokhu ukhuluphala ngesisu,” usho kanje. Kodwa ugcizelela ngokuthi indlela esime ngayo isisu sakho iyona ezokunika umhlahlandlela wokuthi kumele uqale kuphi uma ulungisa. Nazi ezinye izinhlobo zokuma kwezisu zabesifazane:  *  Isisu esibukeka sihlukene phakathi, kungathi esingenhla nesingezansi (Mommy belly) Lo wumkhaba ojwayelekile kwabesifazane abasuke benezingane noma ingane. Kulula ukubhekana nawo. Uyaphela ngokuthi uzivocavoce wenze iminyakazo yokuzivocavoca eyehlisa umzimba wonke. Uma sewehlise isisindo, bese ugxila eminyakazweni eqondene ngqo nesisu okungaba ama-push ups, yingqathu nama-squats. * Umkhaba wotshwala Njengoba abesifazane sebangena shi ophuzweni oludakayo, nabo sebeyaba nemikhaba edalwa wutshwala. Lo mkhaba wona ubonakala ngokuthi uthi awume ngokufana nowabesilisa. Uqala phezulu lapho kuphela khona isifuba. Ongoti bathi lokhu kwenziwa nawukuthi isibindi sisuke sinenqwaba yamafutha akheleka kusona ngenxa yotshwala. Okwalo mkhaba bathi ngeke kuxazululeke kahle ngaphandle kokuthi uyeke lokhu okuyimbangela, okuwutshwala. Uma lokho kungeke kwenzeke, kungcono uzame ukungaphuzi njalo. Wehlise nokuphuza ebusuku.  *  Umkhaba odalwa wukhwantalala Muningi umonakalo owenziwa wukukhathazeka ngokomphefumulo kwabesifazane. Ukukhuluphala ngesisu ngezinye zezinto eziyinkinga. Uthole ukuthi owesifazane akakhuluphele nakangako kodwa uneqhubu lesisu elivela ngisho egqokile. Lo mkhaba wona ugcwala yonke indawo, isisu sibe sandilinga. Nezimbejeje ziyagqama kulolu hlobo lwesisu.  * Esidalwa wukukhula Ngesikhathi owesifazane efinyelela esigabeni sokukhula i-menopause, nesisu naso siyashintsha. Sona siba sikhulu kakhulu ngezansi, sifuna ukuvala inkomo futhi silengele emathangeni. Lolu hlobo lwesisu akulula ukulwa nalo kodwa kuyalweka naso. Okubalulekile wukuthi ushintshe indlela odla ngayo. Uqinise ezithelweni bese uyazivocavoca uqinisa eminyakazweni yokwehlisa sona isisu.  Nanka amanye amasu angakusiza wehlise isisu esikhulu: * Yeka ukudla ebusuku kakhulu Ongoti bathi ukudla isidlo sasebusuku ngemuva kwehora lesikhombisa, kuyayibhebhethekisa inkinga yomkhaba kwabesifazane. * Phuza okufanele Qinisa ekuphuzeni amanzi. Uphuze wona kuqala uma uvuka ungakasidli isidlo sasekuseni. Noma usuyolala futhi, ungawalibali. Iziphuzo ezihlohlozelayo kumele uziqhelanise nazo. Nezingahlohlozeli zingaba yingozi ngoba zivamise ukuba noshukela omningi. Kungcono nje uqinise emanzini.  * Yeka amabhisikidi, oshokoledi noswidi Kujwayelekile ukuthi ngaphambi kwesidlo esithile sosuku, umuntu afune ukubamba umoya ngoswidi noma ikhekhe. * Gwema isinkwa esimhlophe, umgxabhiso nojeqe Lolu hlobo lokudla lwenza inkinga yomkhaba iphume esandleni. Kungakuhle uqinise kulezi ezizokwenza nokuthi ulilahle kahle itshe lentaba njengo-oats, irayisi elinsundu, wubhatata namadumbe imbala.  ,