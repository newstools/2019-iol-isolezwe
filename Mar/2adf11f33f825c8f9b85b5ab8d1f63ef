SISAQHUBEKA nokushuba isimo kwiKhomishini kaZondo ephenya ngokulawulwa koMbuso yidlanzana. Izolo bekuvele ngaphambi kwayo uMnuz Andre Frank Pillay onguMgcinimafa wakwa-Eskom. Ikhomishini izizwele ngokwayo uPillay eyitshela ukuthi le nkampani ephehla ugesi kuleli, yayephula kanjani imithetho okwakumele iyilandele ngenkathi isayina isivumelwano sokusebenzisana sikaR25 billion nenkampani yosomabhizinisi baseChina. Kubikwa ukuthi ngo-2015 i-Eskom yasayina isivumelwano esasishiya imibuzo sokusebenzisana neHuarong Asset Management yaseChina. Isivumelwano safinyelela ku$1.5 billion (R25 billion) ukuze kwakhiwe kabusha i-Eskom nokwakhiwa kabusha kweziteshi eziphehla ugesi. Ngokusho kukaPillay, i-Eskom ayizange ilandele umthetho, kwala noma sekubonakala ukuthi iHuarong ngeke ikwazi ukufeza ekwethembisile.