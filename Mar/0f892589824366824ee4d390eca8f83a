INDODANA kamengameli wezwe uMnuz Cyril Ramaphosa isishaye ungqimphothwe yavuma ukuthi yathola uR2 million kwinkampani esolwa ngokunuka phu inkohlakalo, iBosasa. UMnuz Andile Ramaphosa wazise iNews 24 ukuthi akulandelwanga imigomo efanele ngesikhathi inkampani yakhe iBlue Crane Capital inikezwa ithenda lo msebenzi othinta iminyango kahulumeni nezinkampani ezizimele ezweni lase-Uganda naseKenya. “Kusobala manje ukuthi asicabanganga ngomthelela wokungalandelwa kwemigomo ngaphambi kokuthi ubaba abe ngumengamelo,” usho kanje. Uthe iBlue Crane Capital yayikhokhelwa uR230 000 njalo ngenyanga ngale nkontileleka eyaqala ngoDisemba 2017. NgoLwesibili owayengumcwaningi mabhuku eBosasa, uMnuz Peet Venter, utshele iKhomishini kaZondo ukuthi  isikhulu esiphezulu seBosasa, uMnuz Gavin Watson, sakhokhela u-Andile uR500 000 owawuvela kwi-akhawunti yakhe ezimele hhayi eyaseBosasa. Phambilini amaqembu aphikisayo ePhalamende aseke amxina ngemibuzo umengameli Ramaphosa ngodaba lukaR500 000 waphendula wathi uma kukhona ubufakazi obukhomba ukuthi waphulwa umthetho, uyoyithatha yena indodana yakhe ayoyivulela icala esiteshini samaphoyisa. FUNDA: Indodana kaRamaphosa otakwini lokudliwa kwezimali URamaphosa wakuqinisikesa nyakenye ukuthi indodana yakhe yathola imali evela kwiBosasa kodwa yayibhekene nebhizinisi layo. "Undodana unebhizinisi elicobelelisa abantu ngezezimali kanti usebenza nezinkampani ezihluka hlukene. Enye yalezo zinkampani yiBosasa. Ngambuza ukuthi le mali wayithola ngokomthetho noma ngokungemthetho," kuchaza uRamaphosa ePhalamende. NgoLwesithathu abasolwa ecaleni lenkohlakalo nokushushumbisa izimali eBosasa okubalwa kubo nowayeyisikhulu esiphezulu sezokukhangisa, uMnzi Angelo Agrizzi, bavele enkantolo yamacala athinta izimali. Basolwa ngokweba izigidgidi zamarandi ezaziphume ngezinkontileka nomnyango wezamaJele kuleli. Icala labo lihlehliselwe uJulayi. 