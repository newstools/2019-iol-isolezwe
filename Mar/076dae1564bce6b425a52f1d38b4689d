Umholi we-IFP, uMntwana uMangosuthu Buthelezi, uthe imfundo ibalulekile yingakho iseqhulwini likasomqulu wokhetho we-IFP. Kwezemfundo, uButhelezi uthe, bafuna ukuhlola izikole zasemakhaya nezasemalokishini ezazivaliwe ngenxa yokuba nabafundi abancane nokungenzi kahle. Uthe bazokwenza isiqiniseko sokuthi abafundi banezimoto ezibahambisa esikoleni zamahhala, kube nohlelo lokudla kuzo zonke izikole zikahulumeni. UButhelezi ukusho lokhu ngesikhathi ethula usomqulu wokhetho we-IFP ngeSonto, eChatsworth Stadium, uthe ufuna kube nezinhlelo zokunakekela imvelo kube nezinkantolo eziyisipesheli zokushushiswa kwababulala obhejane nezinye izilwane zasendle. I-IFP izophinde isungule izinkantolo eziyisipesheli ezizolwa nenkohlakalo futhi ifuna abaholi bomdabu banikwe amandla okuxazulula amacala athile. UButhelezi ugqugquzele abantu ukuthi bavotele i-IFP ngoba izokhipha amaqakelo amahhala azotholwa yizo zonke izingane ezimpofu kuzo zonke izifundazwe. Uthe banazo izinhlelo zokuthuthukisa umnotho, abale kuzo ukusungulwa kwebhange likahulumeni nomnyango wabantu abasha nowokudala amathuba omsebenzi. UButhelezi uthe kufanele kufundwe ezolimo nesayensi ezikoleni, kwakhiwe izindlu eziyizitezi ukubhekana nodaba lokusweleka komhlaba wokwakha. Ugqugquzele uhulumeni ukuthi alungise izinhlelo zokubuyiswa komhlaba ukuze ababedlelwe umhlaba bakwazi ukufaka izicelo ezintsha. Uma uhulumeni ethatha umhlaba wabantu, uButhelezi uthe kufanele banxeshezelwe. Kwezenhlalakahle i-IFP ifuna kube nosonhlalakahle oyedwa kwi-ward ngayinye kamasipala. I-IFP ifuna kusekwe izinhlangano ezisiza umphakathi ukuze zilekelele uhulumeni, kuliwe nenkinga yobugebengu, kwandiswe izikhungo ezilapha abanenkinga yezidakamizwa kunyuswe nempesheni yabadala. Osonkontileka abakha izindlu ezingekho sezingeni i-IFP ifuna bajeziswe, kuliwe nenkohlakalo yabantu abasohlwini lokwakhelwa izindlu nguhulumeni, kuvulelwe intsha nabesifazane amathuba ebhizinisi emkhakheni wezokwakha.