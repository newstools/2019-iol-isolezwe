UMbah uthe imithetho ebekiwe yokukhankasa kumele ilandelwe ngoba amaqembu angazibona esekhishwa ohlwini uma engayilandeli. “Wonke umuntu ongenele ukhetho kumele alandele imigomo yezokhetho. Kumele ilandelwe imigomo ebekwe yi-IEC. Iqembu eliphula imigomo lingaphucwa imali elingenele ngayo ukhetho, lisuswe ohlwini lwamaqembu abhalisiwe, noma likhokhiswe inhlawulo engafinyelela kuR200 000,” kusho uMbah. Uthe abangeneme ngezinto ezithinta ukhetho bangeza kule nkantolo ukuze inqume. “Kumele ongeneme aqale aye kwi-IEC ngaphambi kokuba eze kule nkantolo yokhetho. Sihleli eBloemfontein, sinamandla alingana nenkantolo enkulu. Isinqumo senkantolo yokhetho singujuqu,” kusho uMbah. Uthe ziyaziwa izinto okungamele zenziwe eziphambana nemigomo. “Ukusabisa, ukucwasa ngokwenkolo, ubuzwe nokunye yizinto ezingavumelekile okhethweni. Uma ungeneme kumele usibhalele zingakapheli izinsuku ezintathu kuphume imiphumela.” UJaji Dhaya Pillay, onguKhomishana kwi-IEC, uthe izinto ezifana nezikhali azivumelekile ngosuku lokuvota. Uthe akumele kube khona abazobamba imihlangano, amarali noma benze noma yini engavimba abantu ukuthi bayovota. “Akuvumelekile ukunxenxa abantu kolayini ukuthi bakuvotele ngosuku lokhetho. Akuvumelekile ukuthi unxenxe umuntu ngokuthi uzomnika imali ukuze ajoyine iqembu lakho,” kusho uJaji Pillay. UMshushisi wophiko lwezokuShushisa iNPA, uMnuz Suren Naidoo, uthe kusuka ngo-2016 angu-41 amacala athinta ukhetho abikwa, angu-22 achithwa ngoba bungekho ubufakazi. Abaholi abahlukene bamaqembu bazibophezele besayina imigomo ye-IEC ukuthi ukhetho luzoba ngolukhululekile. UMnuz Vusi Khoza we-EFF ukhale ngokuthi kusanezindawo eziyinkinga njengaKwaXimba, Ngonyameni naseHammarsdale. UMnuz Vikizitha Mlotshwa weNFP, uthe bayikhokhile imali yokungenela ukhetho wathi kuzoba nokuthula. UMnuz Velenkosini Hlabisa we-IFP unxuse i-IEC ukuthi iphathe amaqembu ngendlela efanayo. Uthe abasebenzi be-IEC kumele bangachemi neqembu elithile, wathi kumele uma kunezinsolo zenkohlakalo kusheshiswe uphenyo. UMnuz Sihle Zikalala we-ANC uthe ukhetho luzoba nokuthula wathi bazosebenza nawo wonke amaqembu.     