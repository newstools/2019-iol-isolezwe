Akukhona okokuqala le ndaba ikhulunywa. Yake yakhulunywa kakhulu nyakenye umphathi wakhona waze waphendula ngokuthi akayazi eyezinhlelo eziphindaphindwayo esho ngoba kunesikhalo ngezinhlelo eziphindwa njalo. Lokho kwangishiya nombuzo wokuthi akanayo yini iDStv endlini. Ngabuye ngacabanga ukuthi inkulumo yakhe inokudelela nje abakhokhi. Ngathuka ngacishe ngoma ngithola umyalezo kwiselula yami othi imali engiyikhokhayo ewuR385 ngenyanga izonyuka ngo-Ephreli. Ake ngikhumbuze iziphathimandla zakwaMultichoice ukuthi njengoba zinyusa imali kangaka nje azingakhohlwa wukuthi abantu abakhokhela amaDStv bayasebenza ngakho-ke basuke bengekho imini yonke, babuya emsebenzini bekhathele babuke izinhlelo ezimbili noma ezintathu balale. Okwesibili, sikuphi isizathu sokunyusa imali ekubeni kulokhu kuphindwaphindwa izinhlelo ezizodwa? Kusukela ngaba nayo iDStv, mhlawumbe kwakungu-2013, cishe izinhlelo eziyisishiyagalolunye kwezingu-10 ziyaphindwa. Ngibona kungcono ukuthi basidayisele isiteshi ngasinye kunokuthi basixhaphaze ngale ndlela. Mdlalose ELOVU