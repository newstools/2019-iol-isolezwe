Imindeni yabo ithe namanje ayikakholwa ukuthi kuhlaselwe kwabulawa amalungu emindeni yawo ngesihluku. Kulesi sigameko kuhlaselwe abantu abane kwashona abathathu okungoMnuz Aubrey Sfiso Gwala obeyisishoshovu se-ANC, Nhlanhla Zibula noNkosinathi Zondi. Owesine olimale kakhulu usesimeni esibucayi esibhedlela. Kuthiwa bebehleli emzini kaGwala eMbali beziphuzela bebuka nebhola ngesikhathi owesilisa evulela ngenhlamvu ebhekise kubo. Ilungu lomndeni wophuthunyiswe esibhedlela elingathandanga ukudalulwa lithe umndeni uthuke kakhulu ngalesi sigameko. “Namanje angiyazi imbangela yokuhlaselwa kwabo ngoba bebengabantu abebezilungele futhi bebezwana kakhulu. Ibhola yinto abebeyithanda futhi ibibahlanganisile,” kusho ilungu lomndeni. Umndeni wakwaGwala, nokungumndeni womnikazi womuzi okwenzeke kuwo isigameko, uchaze umufi njengomuntu obengeke atholakale ezimpini nasesixakaxakeni. Ilungu lomndeni, nalo elingathandanga ukudalulwa, lithe umndeni usebunzimeni njengoba uGwala eshiye emhlabeni izingane zakhe ezimbili, eneminyaka engu-25 neneminyaka engu-14. “Kubuhlungu kakhulu okwenzeke kithi, namanje kunzima ukukholwa wukuthi okwenzekile kwenzeke kithi ngempela kodwa kumele siqhubekele phambili,” kusho ilungu lomndeni. Ikhansela laku-ward 19 eMbali, uMnuz Siphiwe Ndawonde, noNgqongqoshe wezokuThutha, ukuPhepha nokuXhumana noMphakathi KwaZulu-Natal, uMnuz Mxolisi Kaunda, bahambele imindeni yababulewe izolo beyodlulisa amazwi enduduzo. UNdawonde uthe lesi sigameko sithuse abaningi emphakathini njengoba udlame nokubulawa kwabantu kuyinto engajwayelekile kulo mphakathi. “Izigameko ezinjengalezi zagcina ukwenzeka kusenodlame phakathi kwamaqembu epolitiki i-ANC ne- IFP eminyakeni eminingi eyedlule ngakho sishaqeke kakhulu ngokwenzeke kule mpelasonto.” Uthe amalungu omphakathi kule ward alandela amaqembu epolitiki ahlukene kodwa kunokuthula futhi akukaze kube nodlame. Okhulumela amaphoyisa KwaZulu-Natal, uLt Col Thulani Zwane, uthe amaphoyisa aphenya amacala amathathu okubulala nelilodwa lokuzama ukubulala.