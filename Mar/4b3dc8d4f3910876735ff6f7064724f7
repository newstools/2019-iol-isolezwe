USihlalo we-ANC, uMnuz Sihle Zikalala noNobhala uMnuz Mdumiseni Ntuli bazigxekile izehlakalo zokugasela kwabantu emhlabeni okungewona owabo, bathi kumele umthetho usebenze. UZikalala uthe sekunomthetho ozosetshenziswa ukukhipha abantu emhlabeni okungewona owabo. “Ngeledlule uhulumeni wesifundazwe uwine icala elithinta ukugasela kwabantu emhlabeni okungewona owabo. Umnyango wezokuhlaliswa kwabantu noMasipala weTheku baya enkantolo bawina icala, umthetho usuyasivumela ukuthi sikhiphe umuntu emhlabeni okungewona owakhe,” kusho uZikalala. Uthe phambilini bekunzima ngoba inkantolo ibifuna ukuthi ukhiphe umuntu uma kukhona indawo ozomyisa kuyona wathi yilokhu abebephikisana nakho. “Wumthetho esizowulandela manje ngoba yinto ebisiphathisa ngamakhanda. Sizoqhubeka nomgomo wokuthi kuthathwe umhlaba ngaphandle kwesinxephezelo, sibheka izindlela zokwenza lokhu, siyazi amanye amaqembu asazokhuluma ngokuthi kumele umhlaba ubuyiswe thina sibheka ukuthi lokhu kuzokwenziwa kanjani.” UZikalala ubekhuluma nabahleli bezindaba nezintatheli ehhotela iCoastlands izolo ekuseni, eThekwini. Kunezehlakalo lapho umphakathi ungena emhlabeni ongenamuntu ufike uzisikele wakhe imijondolo. Ezinye zezindawo kubalwa eMayville, naseMariannridge, Tshelimnyama ngakuN3 lapho umphakathi wangena wazakhele imijondolo. UZikalala uthe kunezinhlelo zokuthi kusizwe abasebenzi abangaholi kakhulu ngokuthi bathole iziza bakhe imizi. “Bazoxhaswa ngemali yokuthenga izindlu, kukhona amabhange amakhulu ayingxenye yalolu hlelo. Abangaholi kakhulu bakhala ngokuthi abakwazi ukuthola izindlu zomxhaso nezinye izinsiza zikahulumeni ekubeni bethwele kanzima,” kusho uZikalala. Uthe kunezinhlelo zokuthi kube nedolobha phakathi koMgungundlovu neTheku. “Asijahile, yizinto esizibhekayo lezi ukuthi kube nedolobha phakathi kwalezi zindawo. Siyayibheka nendaba yesitimela esigijimayo, hhayi iGautrain esizohlanganisa lezi zindawo.” Uthe ngemuva kokhetho ubona kuzoba amaqembu amane azoba sesiShayamthetho. “I-ANC izobe iwine ukhetho, kuzoba ne-DA ezodla amavoti eMinority Front, i-IFP izodla amavoti eNFP bese kuba yi-EFF ezobe ithole amavoti ngezitshudeni zasemanyuvesi. Sekungaba namanye angathola isihlalo esisodwa uma sekubalwa izihlalo kodwa nawo amaqembu amane azobuya ngemuva kokhetho. Okubalulekile ngukuthi kumele kube nokhetho olunokuthula,” kusho uZikalala.