UFAKAZI ecaleni elibhekene noThabani Mzolo osolwa ngokubulala isitshudeni saseMangosuthu University of Technology, uNksz Zolile Khumalo, uthe wakhonjwa indlela kulesi sikhungo. UMnuz Mfundo Mpungose, owayenza izifundo zeQuantity Surveying, uthe izikhulu zamxosha ngoba zithi nguye owafaka uThabani endaweni ehlala abafundi bakulesi sikhungo eseSouth Beach eThekwini, iLonsdale, kanti uzodubula uNksz Khumalo. UMpungose ubephekwa ngemibuzo uMshushisi u-Advocate Nadira Moosa nommeli kammangalelwa, * -Advocate Ndumiso Xulu ngesikhathi ethula ubufakazi eNkantolo eNkulu yaseThekwini izolo. UMpungose uthe wavulela uMzobe ngenxa yokuthi wayemazela enhlanganweni yabafundi iSadesmo, uMzobe ayengumholi wayo futhi bobabili bekhonze umculo kamaskandi njengoba uMpungose ayeke afike esikoleni egqoke isikibha seqhawe lakhe, uKhuzani Mpungose. Ephekwa ngemibuzo ukuthi base benesikhathi esingakanani bazana, uMpungose uthe wayesazane noThabani izinyanga ezine futhi engalazi igama lakhe “ngangimazi ngoMzolo nje.” IJaji Nompumelelo Radebe, like lathukuthela ngesikhathi uMpungose noMzolo bebhekana maqede bemoyizela. Liyalele uThabani ukuba ahlukane nokumamatheka ngoba icala abhekene nalo libi futhi layalela noMpungose ukuba akhulume abheke kulo hhayi kwenye indawo. Lokhu kwenzeke ngesikhathi uMpungose eyalelwa ukuba akhombise inkantolo ukuthi yimuphi lomuntu amvulela. UMpungose uke wajuluka wamanzi futhi wanyukubala nasebusweni ngesikhathi uXulu eveza ukuthi wayengaqali ukungenisa uThabani futhi uma ephika, abammeli bazoya eLonsdale beyofuna izincwadi eziqukethe ubufakazi. Ugcine evumile ukuthi wake wangena uThabani kodwa yena wayevulela umuntu owayehamba nozakwabo uSmiso Buthelezi, uThabani okuthiwa wathi uzogeza endlini yakhe ngosuku lwesigameko. Ngaphambi kokungena kukaMpungose, uXulu uqale wapheka umngani kamufi futhi owayekhona kwenzeka lesigameko, uNksz Akani Masenge, othe wayemazi ummangalelwa futhi wayehlale umufi emazisa ngokuthi uyamsongela futhi uyamhlukumeza. UNksz Masenge uze waveza ukuthi umufi wake wamvezela imihuzuko lapho ayeklinywe khona ngummangalelwa. UNksz Khumalo wadutshulwa wabulawa eLonsdale ngoMeyi nyakenye ngemuva kwengxabano eyaba phakathi kwakhe nomsolwa okuthiwa wayengayizwa kahle eyokwaliwa ngumufi. Lesi sigameko kuthiwa senzeka phambi kwezinye izitshudeni ezazifunda nomufi. NgoMsombuluko uThabani uliphikile icala lokubulala nelokutholakala nesibhamu nezinhlamvu okungekho emthethweni. Icala lihlehliselwe uMsombuluko ukuze kukhwele ebhokisini omunye ufakazi. Izithameli beziyingcosana kanti ummangalelwa ubegqoke ijakhethi ewukhakhi,ephuce kahle ikhanda.