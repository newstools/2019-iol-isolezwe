UNdobe uvele enkantolo nabasolwa abathathu abekwe nabo amacala amathathu, elilodwa lokubulala namabili okuzama ukubulala. UNdobe, ongummangalelwa wesine uboshwe neMenenja kaMasipala waseMzimkhulu, uMnuz Zweliphansi Sikhosana, usomabhizinisi uMnuz Mbulelo Mpofana noMnuz Sibonelo Myeza okuthiwa wabe eyiphoyisa ophikweni iTactical Response Team (TRT). Abasolwa babekwe icala lokubulala owayenguNobhala-Jikelele we-ANCYL, uMnuz Sindiso Magaqa namacala amabili okuzama ukubulala abesifazane ababehamba noMagaqa, uNksz Nontsikelelo Mafa noNksz Jabulile Msiya e-Ibisi eMzimkhulu, ngoJulayi 13, 2017. Abasolwa bekulindeleke ukuthi bafake isicelo sebheyili izolo. Kodwa ukulalelwa kwesicelo sabo kwahlehliselwa uMsombuluko noLwesibili ngoba abameli babamangangalelwa ababili, uMpofana noSikhosana bethe abakakulungeli ukuqhubeka nesicelo sebheyili. Abasolwa bagcinwe ezitokisini. Ummeli kaMyeza noNdobe uthe bakulungele ukuthi kuqhutshekwe nesicelo sebheyili. Ummeli kaMyeza, * -Adv Sean Edwards uthe amumele usevele kabili enkantolo, njalo kuba nezinkinga uma kumele afake isicelo sebheyili. U-Edwards uthe uyathemba ukuthi abekho abanye abasolwa abasazoboshwa ngoba lokho kungaphinde kuphazamise isicelo sebheyili ngoMsombuluko. UMshushisi * -Adv Sohana Moodley utshele inkantolo ukuthi umphenyi wecala ubatshele ukuthi bakhona abanye abasolwa abasazoboshwa. “Kodwa ngeke ngize ngiqinisekise ukuthi labo basolwa kuzoshaya usuku lwebheyili sebeboshiwe yini,” kusho * -Adv Moodley. Uthe bona bewuMbuso bakulungele ukuthi kuqhutshekwe nesicelo sebheyili. Akazange acacise ukuthi uMbuso uzosiphikisa noma uzosivuma yini isicelo sebheyili sabasolwa. Ngaphakathi enkantolo bekugcwele izihlobo zabasolwa nezikamufi, abezindaba namalungu omphakathi. Nezokuphepha beziqinile, amaphoyisa esiqaphe ngelokhozi isimo. UNdobe ungene ebhokisini egqoke isudi e-navy. Ubebukeka engumuntu ongathukile. Ubonakale ebingelela izihlobo zakhe ebezihleli emuva kwakhe wabuye wakhuluma noMkhulumeli we-ANC KwaZulu-Natal, uNkk Nomagugu Simelane-Zulu ngesikhathi inkantolo ingakaqali.