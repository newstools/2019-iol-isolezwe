Umndeni kaNksz Nobuhle Bhengu (29), waseMlaza obesebenza kwaMSC Cruises, ubuye nomlotha wakhe ngoLwesithathu. Ayisithupha amalungu omndeni ahamba ngoLwesithathu olwedlule ukuyobona isidumbu sikamufi, owashonela eBahamas ngoFebhuwari 12. Udadewabo kamufi uNksz Mbali Bhengu, uthe ukubuya nomlotha wakhe kuzithobile izinhliziyo kancane ngoba bazokwazi nokwenza umngcwabo. Isidumbu sikamufi okuthiwa ubulelwe isifo sofuba, silothiswe ngeSonto. Umndeni uhlangatshezwe esikhumulweni sezindiza eKing Shaka ngoLwesithathu emini, kwenziwa nomkhuleko ekhaya. “Okusithobe inhliziyo ukuthi sisibonile isidumbu noma imibuzo ebesinethemba lokuthi sizobuya iphendulekile, ingaphendulekanga. Isidumbu besingakonakali kodwa sibone sengathi ubenezilonda emlonyeni. Sitshelwe ukuthi kusathathwe amasampula ukuze kuyohlolwa isidumbu, asazi sihlolwani ngoba sebeshilo ukuthi wabulawa iTB,” echaza. Uthe bathole isitifiketi sokushona esibhalwe ukuthi udadewabo ubulawe ufuba, bangayithola imiphumela yokuhlolwa kwesidumbu. UNksz Bhengu uthe uyabona ukuthi sekuyisona siphetho sodaba lesi, akukho zimpendulo abasazozithola kodwa banenkolelo yokuthi kukhona okufihlwayo. Uveze ukuthi bahlele umlindelo kusasa ekhaya, kube nenkonzo yomngcwabo ngoMgqibelo okungakaqinisekiswa ukuthi izobanjelwa kuphi. Umndeni kamufi ubulokhu ukhala ngokuthi ufuna ukumenzela umngcwabo njengesiko lawo, obekwenza ukuthi ungahambisani ngisho nokulothishwa kwakhe. Kwazama ngisho ukungenelela uhulumeni wakuleli ukuze kubuyiswe isidumbu sikamufi kodwa imizamo yabhuntsha. Uhulumeni waseBahama uveze ukuthi awunayo inkampani yabangcwabi engaletha isidumbu futhi abaseMelika obekumele kudlule khona isidumbu, benqabile. Uhulumeni wakuleli wakwazi ukuvimba ukuthi isidumbu silothiswe umndeni ungasibonanga. Izindleko zohambo lomndeni lokuya eBahamas zikhokhelwe abakwaMSC, abathe abathandi ukukhuluma nabezindaba ngalolu daba. UNksz Lindiwe Sisulu onguNgqongqoshe wezoMnyango wezokuXhumana kwaMazwe obusizana nomndeni kulolu daba, uthe kube ngaphezu kwamandla abo ukuthi bakwazi ukubuyisa isidumbu. Uthe okungenani umndeni uzothobeka izinhliziyo ngokuthola umlotha. Umufi ubeneminyaka emibili eqale ukusebenza kwaMSC kanti wayegcine ukubuya ekhaya ngoJulayi. Bekulindeleke ukuthi abuye kule nyanga. Umndeni ushaya amakhala ngokufa kwakhe njengoba ungakholwa ukuthi ubulelwe isifo sofuba.