KUBOSHWE abafundi ababili abasolwa ngokudlwengula omunye umfundi oneminyaka engu-13, baqopha ivideo esikoleni esiseReiger Park, eBoksburg, eGoli. Igama lesikole ngeke lidalulwe ukuze kuvikelekele umgilwa. Abafundi ababoshiwe baneminyaka ewu-16 no-17. Lesi sigameko kuthiwa senzeke ngo-Febhruwari 28. Okhulumela amaphoyisa uConstable Jan Mokwana, uthe lesi sehlo senzeka ekuseni abafundi besendleleni eya esikoleni. “Bafika esikoleni isango selivaliwe. Bathole enye indlela yokweqa uthango lesikole, abafundi ababili badonsela umfundi ehlathini bamdlwengula,” usho kanje. UMokwana uthe laba bafundi bazishuthile ngesikhathi kuqhubeka lesi sehlo. “Umgilwa ubesaba ukutshela abazali bakhe. Abafana ngapha bebechoma nge-video esikoleni beyikhombisa abanye abafundi. Abazali bavule icala lokudlwengula ngoLwesithathu kuleli sonto. 