ELINYE lamakhansela alimala kuhlaselwa owayenguNobhala-jikelele we-ANC Youth League, uSindiso Magaqa, seliveze ukuthi akulithusanga ukuvela kwegama lomholi we-ANC, emagameni abasolwa ngokuthinteka kulesi sehlakalo. Kuboshwe iMeya yaseMzimkhulu uMnuz Mluleki Ndobe, imenenja yalo mkhandlu uMnuz Zweliphansi Sikhosana, usomabhizinisi uMnuz Mbulelo Mpofana noMnuz Sibonelo Myeza okuthiwa wabe eyiphoyisa ophikweni, iTactical Response Team (TRT) ngaleli cala. Abasolwa babekwe icala lokubulala owayenguNobhala-Jikelele we-ANCYL, uMnuz Sindiso Magaqa namacala amabili okuzama ukubulala abesifazane ababehamba noMagaqa, uNksz Nontsikelelo Mafa noNksz Jabulile Msiya e-Ibisi eMzimkhulu, ngoJulayi 13, 2017. Engxoxweni neTimesLive, uNksz Msiya uveze ukuthi kuyashaqisa ukuthi kuboshwe umholi we-ANC kodwa akumthusi. “Angithukile ukuthi kuboshwe iqabane elisebuholini, kuyashaqisa kodwa kuyangikhulula emoyeni,” usho kanje. FUNDA: Kushayisane amazwi ecaleni likaMagaqa UNdobe ungomunye wabaholi abathathu abanqatshelwa ukuthi bangene kwaMagaqa ngesikhathi esanda kudlula emhlabeni. UMsiya uphinde waveza ukuthi abasondelene noMagaqa nabanye ababengabalandeli be-ANC Youth League bamazisa ukuthi kunabaholi be-ANC abathintekayo ekubulaweni kukaMagaqa. Uthe noma esehlinzekiwe ngonogada futhi ezizwa ephephile, ngeke azizwe ephephe ngokuphelele bengaboshiwe abathintekayo kuleli cala. Abasolwa bekulindeleke ukuthi bafake isicelo sebheyili ngoMsombuluko. Kodwa ukulalelwa kwesicelo sabo kwahlehliselwa uMsombuluko noLwesibili ngoba abammeli babamangalelwa ababili, uMpofana noSikhosana bethe abakakulungeli ukuqhubeka nesicelo sebheyili. Abasolwa bagcinwe ezitokisini. Ummeli kaMyeza noNdobe bathe bakulungele ukuthi kuqhutshekwe nesicelo sebheyili. 