LEMBULEKE izinqe ibandla likamfundisi Alph Lukau, i-Alleluia International Ministries abantu ababesonta kulo begeqa amagula ngokukhokhelwa kwabantu ukuthi balingise izimangaliso kulo. Lokhu kudalulwe ngoLwesibili ohlelweni oluphenya kabanzi ngezihloko ezihlukene kuleli, iCutting Edge edlala kuSABC 1. Lolu hlelo lukhulume noMnuz Blessing Kwemelao (33) othe uyingxenye yamaqembu amane ahlela ‘izimangaliso’ ezibonwa mihla namalanga kuleli bandla.  Kamuva nje lo mfundisi uthole ukugxekwa ngokuhubhuza amanga ethi uvuse umuntu ekufeni. UKwamelao uthe umsebenzi wakhe bekungukuqoqa nokuqeqesha abantu abazolingisa bezenze abakhubazekile. “Ngikhuluma nabo ngibazise ukuthi, ‘bafwethu, niyazi ukuthi abantu baseNigeria balingisa kanjani uma belingisa. Sizolingisa, uma sesikwenza kufanele kukholakale. Uma ngithi ukhubazekile kumele ulingisi ulandele umyalelo,” kusho uKwamelao. UNksz Samantha Revesai okhulume kulolu hlelo uthe ungomunye wabantu abagilwa yileli bandla limenza alingise okomuntu obephethwe yisandulela ngculaza kodwa oselaphekile. USamantha wavuma ukulingisa kuleli bandla ngoba wayethenjiswe uR1500. Uthe wabizwa kuleli bandla esesimeni esibi sezimali engakwazi nokukhokhela indawo ahlala kuyo. Ukuvela kwivideo kuthiwa ulashwe umkhuleko kaLukau uthe kuyiphazamisile kakhulu impilo yakhe futhi akasafisi ukuvela kuma-video aleli bandla. UKwamelao uthe babemenzela uhlu lwezidingo. “Ngezinye izikhathi babeza kimi bethi Blessing sidinga abantu abawu-10 bama-wheelchair, abesifazane abathathu abazothi bebenomdlavuza webele, nomunye ozothi akezwa ezindlebeni ozobekwa izandla umfundisi bese ethi useyezwa,” kuchaza uKwameleo. Ube esekhombisa intatheli yeCutting Edge imiqhafazo ayithumela abalingisi ngesikhathi kusaqhubeka inkonzo. Komunye umqhafazo lo mlisa uyalela owesifazane ukuthi aye phambili eyofakaza ukuthi ubenomdlavuza webele iminyaka emine ngaphambi kokuthi aze ebandleni likaLukau welapheka. Kumqhafazo olandelayo uthi: “bamba amabele akho uziwise umemeze manje”. NgoFebruwari 24 nonyaka leli bandla libe sematheni uLukau ‘evusa’ ekufeni uMnuz Brighton ‘Elliot’ Moyo, odabuka eZimbabwe. Lo mfundisi wathola ukugxekwa okukhulu kangangokuba ngokuhamba kwesikhathi washaya ungqimphothwe wathi empeleni wayevele esephila ngesikhathi emthandazela. Umphathi kaMoyo uMnuz Vincent Amorretti uthe walova emsebenzini ngaphambi kwalesi ‘simangaliso’. “Kulelo sonto sathola ukuthi wenzani. Asebenza nabo la abangani asuka nabo eZimbabwe bathe uselingise kalingana kuleli bandla. Ngokuthola kwami, unkosikazi wakhe nodadewabo basebenza nalo mfundisi, wangena kanjalo naye,” usho kanje. Isiqephu esiphelele sohlelo lwayizolo: