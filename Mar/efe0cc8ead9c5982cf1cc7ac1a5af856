NgeSonto ebusuku abanikazi bezitolo bangaphandle kwaleli bahlaselwe, kwathathwa nempahla yabo, nabo kuthiwa baphindisele ngenganono okuholele ekufeni kwabantu abathathu bakuleli. Ukuhlaselwa kwabangaphandle kuqhubekile ngoMsombuluko, kulezi zindawo imigwaqo ibisivalwe ngamathayi avuthayo nezingodo, abangaphandle abahlala kulezi zindawo babalekele eziteshini zamaphoyisa. UMnuz Daniel Dunia we-African Solidarity Network, uthe ukwesatshiswa kuqhubekile ngoMsombuluko okuholele ekutheni abangaphandle babalekele eziteshini zamaphoyisa. IMeya yaseThekwini uNkk Zandile Gumede ikugxekile ukuhlaselwa kwabangaphandle kwaleli okuhambisana nokuthathwa kwempahla ezitolo zabo. Uthe ngeke kubekezelelwe ukubuyiselwa kwezwe emuva okuhambisana nokucwaswa kwama-Afrika. Imenenja yeTheku uMnuz Sipho Nzuza ithe: “Kuyakhathaza kakhulu ukubona imibhikisho enodlame ethe chithi saka kuleli dolobha. Sesibe nezigameko eziningi zokucekelwa phansi kwempahla kuhulumeni, kuvalwe nemigwaqo ngodoti, lezi zenzo ziwubulwane ngoba kucekelwa phansi nempahla kahulumeni eyakhiwe ngezigidi zamarandi.” UMnuz Thami Ngidi okhulumela uNdunankulu waKwaZulu-Natal, uthe bazwile ngezigameko zokuhlaselwa kwabokufika kulesi sifundazwe abakholwa wukuthi ziwubugebengu. “Abebehlasela abangaphandle kwaleli abashayela amaloli esizwa ukuthi kwenzekile, bayizigebengu ezifuna ukuphazamisa izingxoxo ezikhona eziholwa wuMnyango wezokuThutha kuleli.” ULt Col Thulani Zwane uthe izolo azikho izigameko ezintsha ezibikiwe kodwa abokufika babalekele esiteshini samaphoyisa eGreenwood Park naseSydenham.