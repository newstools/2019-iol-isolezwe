UMHOLI we-DA usebhalele iKhomishini ephenya ngokulawulwa koMbuso yidlanzana  ecela uSihlalo wayo uJaji uRaymond Zondo ukuthi akhiphele umengameli Cyril Ramaphosa amasamanisi okuthi azofakaza ngaphambi kukaMeyi 8. UMaimane ufake lesi sicelo kulandela ukuphumela obala kwendodana kaRamaphosa, u-Andile, ngenkontileka kaR2 million eyayithola eBosasa, enukwa ngenkohlakalo nokugwazela izikhulu ezikuhulumeni ngokunjalo nabaholi be-ANC. “Kubalulekile ukuthi uRamaphosa azovela kwikhomishini kaZondo azoziphendulela ngoba iBosasa ifana ncimishi nesimo uMnuz Jacob Zuma ayekuso ngeNkandla. Ngambuza kabili ephalamende ngalolu daba. Wasinikeza incazelo yokuqala, wabe eseyayishintsha, Ngithe uma sengimbuza ngokuthi inkontileka kamalini wathi udaba selusezithebeni zoMvikeli Womphakathi,” kusho uMaimane. URamaphosa ngoLwesithathu ukhiphe isitatimende lapho acacise khona ukuthi inkontileka kaR2 million eyatholwa yindodana yakhe ayihlobene nodaba lukaR500 000 okuthiwa wanikelwa yisikhulu esiphezulu seBosasa uMnuz Gavin Watson ezinhlelweni zikaRamaphosa ngesikhathi ekhankasela ukuba ngumengameli we-ANC nyakenye. Uthe u-Andile wamazisa ngobudlelwano phakathi kwenkampani yakhe (Blue Crane Capital) neBosasa, esibizwa nge-African Global Operations (AGO) wamkhombisa nenkontileka ayisayinda nale nkampani. “Umengameli ufisa ukugcizelela ukuthi uzimisele ukufakaza kwiKhomishini kaZondo. Lokhu uzokwenza njengendlela yokugqugquzela abantu bakuleli ukuthi baphumele obala balekelele ikhomishini ngokwethula ubufakazi,” kusho isitatimende. 