UMnuz Marshall Dlamini obhekelele izinhlelo zalo mcimbi, uthe wonke amalungiselelo ahamba kahle futhi sebeyihlolile neChatsworth Stadium bathola ukuthi isesimeni esihle. “Amasango azovulwa ngo-7 ekuseni ngeSonto. UMengameli (Julius Malema) uzothula inkulumo yakhe ngo-1 emini. Sikulungele ukuthula iManifesto yethu eThekwini,” kusho uDlamini. Uthe amaciko azobe ekhona ngobuningi bawo ezojabulisa abantu kulo mcimbi. “Akusilo iqiniso ukuthi i-EFF ayiwakhokhelanga amaciko azonandisa emcimbini wethu kodwa amanye ahoxile ngoba esaba ukuthi ngeke aqashwe eminyangweni ehlukene kahulumeni. Sinama-voice note amaciko esichazela ukuthi ngeke akwazi ukuza emcimbini wethu ngenxa yalokho,” kusho uDlamini. Phakathi kwamaciko azonandisa emcimbini we-EFF, uDlamini uthe kuzobe kukhona uBabes Wodumo, Danger, Lvovo, TDK Macassette nabanye abaningi. UDlamini ugqugquzele abantu ukuthi beze ngobuningi babo bazolalela umlayezo we-EFF wokubalethela impilo engcono. Isishoshovu esaboshelwa ukulwela imfundo yamahhala eDurban University of Technology, uMnuz Bonginkosi “Education” Khanyile, naso sithe sizobe sikhona eChatsworth.