Umndeni kaNksz Nobuhle Bhengu (29), obesebenza kwaMSC Cruises, uhluleka nokuyichaza indlela odumele ngayo ngokuthi ngeke uzingcwabele. Phambilini bekubikwe ukuthi uhulumeni waseBahamas uzolothisa isidumbu sikamufi kuleli sonto kodwa kwagcina kuhoxisiwe ngemuva kokungenelela kukahulumeni wakuleli. Udadewabo kamufi uNksz Mbali Bhengu izolo ukuqinisekisile ukuthi balungiselela ukuya eBahamas ukuyozibonela isidumbu. Uthe bathole incwadi ebhalwe uhulumeni waseBahamas ukuthi abanayo inkampani yabangcwabi engakwazi ukuletha isidumbu kuleli. “Kumanje simatasa silungisa amaphepha okuhamba ngoba sinikwe izinsuku ezintathu ukuthi sifike eBahamas. Ibuhlungu ayichazeki le ndaba futhi asisazi ukuthi yiliphi iqiniso ngokushona kukadadewethu. Phambilini kwathiwa isidumbu sakhe sigoqiwe akumele sivulwe ngenxa yesifo ebesimphethe kodwa manje sesivunyelwe ukuthi sizosibona.” Uveze ukuthi ngenxa yezindleko kuzohamba, amalungu amane kuphela azokhokhelwa abakwaMSC. Amalungu amabili abesevele eseBahamas ezama ukulungisa lolu daba. UNksz Bhengu uthe ngeke siphele isilonda bengazingcwabelanga isidumbu futhi bengenayo incazelo ngokuthi umufi ubulewe yini. OnguNobhala weNational Funeral Practitioners Association of South Africa, uNksz Julie Mbuthuma obesizana nomndeni kulolu daba, uthe nabo bahlulekile. Uthe batshelwe ukuthi eBahamas abanawo amabhanoyi asuka khona eze ngqo kuleli kodwa kumele adlule e-United Kingdom noma e-USA. I-USA ibisivele iziqhathululile kulolu daba. “Kubuhlungu okwenzekile kodwa akukho esingakwenza ngoba nomndeni sekudingeke wamukele lokhu otshelwa khona.” NgoMsombuluko uNgqongqoshe wezokuThuthukiswa koMnotho, ezokuVakasha nezeMvelo KwaZulu-Natal uMnuz Sihle Zikalala uvakashele umndeni wathembisa ukuthi bayayenza imizamo yokusiza. Uthe ngeke bakuqinisekise ukuthi kuzolunga ngoba kunzima. Ubehambisana neMeya yeTheku uNkk Zandile Gumede noMqondisi wakwaMSC uMnuz Ross Volk othe ngeke bakhulume nabezindaba. UZikalala ubethe umnyango wabo usizana noweziNdaba zangaPhandle ukusiza umndeni ukuthi uzingcwabele isidumbu. Esitatimendeni esithunyelwe abezindaba uNgqongqoshe woMnyango uNksz Lindiwe Sisulu, uthe kuvunyelwene nomndeni ukuthi uyobona isidumbu bese ubuya nomlotha. Uthe uchazeliwe ukuthi lokhu kungenxa yemithetho yezempilo nezokuphepha eBahamas. Uthembise ukuthi bazoqhubeka nokulekelela umndeni uma udinga usizo. Umufi obeneminyaka emibili esebenza kule nkampani, wagcina ekhaya ngoJulayi. Bekumele abuye kule nyanga, washona ngoFebhuwari 12. Namuhla ngo-5 ntambama kunomkhuleko kwaBhengu bese ngempelasonto kubizwe abezindaba ukuchaza ngohambo lomndeni lwaseBahamas.