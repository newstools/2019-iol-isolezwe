I-EFF ifuna kusungulwe ikhomishini ezophenya amabhange nezinkamapni ezibolekisa imali kulandela imibiko yokuthi abamnyama bakhokhishwa inzalo eyeqile eFNB uma beboleka imali yokuthenga izindlu. “Inhloso yekhomishini ukuthi aphucwe amalayisensi okusebenza amabhange acwasa ngokwebala. Kumele ikhomishini uma isiphothuliwe iphakamise nokuthi onke amabhange atholwa enogcobho kulolu daba akhokhiswe yonke imali abantu abamnyama abayikhokha eyeqile” kusho okhulumela i-EFF uDkt Mbuyiseni Ndlozi esitatimendeni. Ngaphandle kwe-EFF, inhlangano yosomabhizinisi abamnyama iBlack Business Council (BBC) ithi izozisukumela lezi zinsolo. Esitatimendeni esithunyelwe kwabezindaba uMengameli weBBC uMnuz Sandile Zungu uthe selokhu kuvele umbiko wohlelo lwezindaba kuSABC 3, iSpecial Assignment lokuthi abantu abamnyama bakhokhishwa inzalo eyeqile eFNB, bafuna ukuhlangana neBanking Association, iFNB namanye amabhange ukuthola ukuthi kwenzekani. Uthe bazohlangana nezinhlangano ezisebenza ngemali, ezilawula amabhange, ezivikela abathengi nezazi zezimali ukuze kutholwe ukuthi ngabe kuyiqiniso yini ukuthi abamnyama bayabandlululwa. “Sizithathela phezulu izinsolo zokucwaswa kwabamnyama ngoba kufanele bakwazi ukudlala iqhaza elibalulekile kwezomnotho. Sizohlangana nazo zonke izinhlaka ezithintekayo ukuze sithole ukuthi kwenzekani. Sizolilandela necala elifakwe enkantolo yokulingana. Sikholwa wukuthi izigameko ezinjena ngeke zibe khona uma kunebhange elibhekelela izidingo zabamnyama eliphethwe ngabamnyama,” kusho uZungu. UMnuz Lee Mhlongo oyisikhulu seFNB Home Finance, uthe bayibonile imibiko yabezindaba ethinta icala elisenkantolo yokulingana elifakwe ngabantu abathathu ababebolekwe imali yiSaambou. Uthe iFNB iyazikhahlela izinsolo zokuthi icwasa amakhasimende ayo ngoba nasenkantolo izoziphika lezi zinsolo. “Izinsolo zokuthi iFNB icwasa amakhasimende ayo lwachithwa enkantolo eNkulu eseNorth Gauteng ngo-2013, lwachithwa nasenkantolo yokudlulisa amacala. Udaba lwaqala ngo-2002 ngesikhathi iFNB ithatha amabhuku akwaSaambou emuva kokuwa kweSaambou. Sawabheka amabhuku sathola ukuthi kunamakhasimende akwaSaambou ayekhokhiswa inzalo enkulu.Babewu-80 000 abantu ababesemabhukwini akwaSaambou. Bawu-50 000 okwakufanele babuyiselwe imali ngoba babekhokhiswa inzalo enkulu,” Uthe abantu abawu-30 000 balungiselwa inzalo yabo futhi kusukela ngo-2006 uFNB usubuyisele abantu uR154 million ababengamakhasimende akwaSaambou. Uphethe ngokuthi uphenyo lwabo lukhombisa ukuthi iFNB awuwacwasi amakhasimende ngoba kwenziwe konke okusemandleni ukuvikela abantu ababengamakhasimende akwaSaambou.