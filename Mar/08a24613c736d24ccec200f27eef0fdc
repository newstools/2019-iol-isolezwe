UFAKAZI wokuqala emacaleni abhekene nomfundisi waseNigeria, uTimothy Omotoso, uCheryl Zondi uthi akumtheni amandla ukuthi kusangenzeka kumele aqale phansi afakaze kuleli cala.  UNksz Zondi ubize isithangami sabezindaba ngoLwesibili kulandela ukuhoxa kukaJaji Mandela Makaula kuleli cala njengoba kuvele ukuthi unkosikazi wakhe ungumnikazi wendawo yezivakashi (guest house) okuhlezi kuyo ofakazi. Uthe lokhu sekumkhuphulele ugqozi lokuthi afune ubulungiswa kakhulu kunaphambilini. “Nginenselelo ezweni eselingiseke kusukela ekuqaleni. Kunabantu abalindele ukuthi ngingabe ngisaqhubeka kodwa ngeke ngikwenze lokho,” usho kanje. Uveze ukuthi uphiko lwezokuShushisa kuleli belungakamazisi ukuthi uzothinteka kanjani njengoba sekuhoxe ijaji. Ngokwezazi zomthetho, uma ijaji lizihoxisa ecaleni, ukuqulwa kwalo kuqala phansi nokuzochaza ukuthi uCheryl Zondi nabanye esebefakazile kuzomele bafakaze kabusha. Uthe ukufakaza kuleli cala nyakenye kumkhandlile empilweni. “Nginciphile emzimbeni, akulaleki ngenxa yokhwantalala oludalwa yileli cala. Kudingeke ukuthi ngizibhale kabusha izivivinyo ngenxa yokhwantalala,” usho kanje. Uthe noma kunjalo usazoqhubeka afakaze. “Anginendaba ukuthi kumele ngilikhulume kangaki iqiniso, ngizolokhu ngilikhulumile njalo. Ngiyazi kwenzekani futhi ubulungiswa buzokwenzeka,” UZondi uthe uyena owazikhethela ukuthi ubuso bakhe bungafihlwa uma esefakaza ecaleni lika-Omotoso. “Kwasheshe kwangicacela ukuthi iNingizimu Afrika yayiqala ukubona icala lokudlwengula bukhoma. (Ngosuku lokuqala) ngalala ngavuka ngakusasa igama lami ligcwele ezinkundelni zokuxhumana, emisakazweni...ngethuka kakhulu ngoba ngazizwa engathi ngiyehlulelwa,” usho kanje, Uthe wathola ukuthi sekukhishwe umehlokaboni kaR500 000 wokumbulala, nokuyilapho alekelelwa khona nguNkk Thoko Mkhwanazi, ongisihlalo weCRL Commission, owamvulela amasango ukuthi azohlala kwakhe. UCherly Zondi uphinde wagxeka nezinhlelo zokuvikelwa kofakazi kuleli wathi kufana nokuthi zijezisa abagilwa. 