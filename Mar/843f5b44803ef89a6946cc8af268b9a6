Ekhuluma namalungu eSACP ehholo lomphakathi, iMichael Gwala eNtshangwe izolo, uNzimande unxuse amaKhomanisi ukuba angadubi ukuvotela i-ANC okhethweni lukaMeyi 8 ngoba ekhala ngokuncishwa ubulungu yi-ANC. Amalungu eSACP eNtshangwe ashaya phansi ngonyawo athi ngeke alubhade okhethweni njengoba ubuholi be-ANC egatsheni buwancisha ubulungu. “Ngiyakuqonda ukudinwa kwenu kodwa noma ngabe kuthiwa nithukuthela kanjani kumele niwuvotele umbutho,” kusho uNzimande. Uthembise ukuthi uzothinta ubuholi be-ANC esifundazweni nakuzwelonke kubalwa noMengameli uMnuz Cyril Ramaphoysa ambikele ngenkinga ebhekene nomphakathi waseNtshangwe wokuncishwa ubulungu. “Ngizophuma lapha ngithinte uNobhala-Jikelele we-ANC uMnuz Ace Magashule njengozakwethu ngimbikele mayelana nenkinga ebhekene nendawo yaseNtshangwe, ngiyathembisa futhi ukuthi ngeke lize liphele isonto elizayo ngingambikelile uRamaphosa ngale nkinga ngoba akukwazi ukuthi abantu abaningi kangaka bangancishwa ubulungu ngoba lokho kubeka engcupheni ikusasa likaKhongolose,” kusho uNzimande. Uthe kusukela ngo-1994, i-ANC ihlale ithola * -95% kuya phezulu uma kunezinketho eNtshangwe. UNzimande uthe noma bangahlukunyezwa kanjani bengamaKhomanisi kodwa alikho elinye ikhaya abanalo ngaphandle kwe-ANC. “Ithina maKhomanisi esihlale sishanela umonakalo osuke wenziwe ngabanye abantu abazicabangela bona bodwa,” kusho uNzimande. Uthe iSACP ayizona izitha ne-ANC kodwa ifuna izinto zenziwe ngendlela. “Uma sikhuluma sigxeka sisuke sifuna ukuthi izinto zenziwe ngendlela, hhayi ngoba nakhu sifuna izikhundla. Thina asijoyini uKhongolose ukuze sithole izikhundla yingakho nami ngesikhathi ngixoshwa ngathatha ijazi lami ngabona indlela ebheke eDambuza angizange ngicele ukuthi nginikezwe izinyanga eziyisithupha,” kusho uNzimande. “Sikhuluma nje oNksz Nontsikelelo Blose noMnuz Philip Dlamini abekho emhlabeni ngendaba yobulungu bombutho lapha eNtshangwe,” kusho uNzimande. Uthe bazowalandela amacala okubulawa kukaNksz Blose noDlamini ngoba bafuna ukwazi ukuthi babulawa ngobani? UNobhala-Jikelele woFasimba, uMnuz Tinyiko Ntini, uthe ukufakwa kwamaKhomanisi ohlwini lwabaholi be-ANC abaya eziShayamathetho nasePhalamende akulona ufefe. “Ukufakwa kukaSihlalo wethu KwaZulu-Natal uMnuz James Nxumalo ohlwini lwabaholi be-ANC abaya esiShayamthetho nobaba uNzimande ohlwini lwabaya ePhalamende ingenxa yemisebenzi namagalelo abo,” kusho uNtini. UNxumalo uthe inkulu inkinga edinga ukulungiswa kubudlelwane babo be-ANC. “Okokuqala emlandweni kusukela kumaKhomanisi oJoe Slomo noMoses Kotane ukuthi abaholi beSACP bangafakwa esigungwini esiphezulu se-ANC njengoba beshiywe ngaphandle kwisigungu samanje esikhethwe eNasrec,” kusho uNzimande. Uthe manje sekukhona amalungu e-ANC athi uma ebona iKhomanisi abone isitha.