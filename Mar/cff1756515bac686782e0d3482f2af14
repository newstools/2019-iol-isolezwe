UMHOLI we-IFP uMntwana uMangosuthu Buthelezi ugqugquzele abantu baseGauteng ukuthi baqhubeke nokuthemba leli qembu ngoba yilona elizoxazulula izinkinga ezikhungethe abantu baseNingizimu Afrika okubalwa inkinga yokunqanyulwa kukagesi nenkohlakalo. NgoLwesine uButhelezi ubethula usomqulu wokhetho we-IFP eZola, eSoweto, eGauteng lapho ethe usuku lwamalungelo abantu lubaluleke kakhulu kwi-IFP ngoba kudala yayilwela amalungelo abantu. “UMashi 21 wukusuku olubalulekile kubantu baseNingizimu Afrika, lubaluleke kakhulu kwi-IFP ngoba ngalolu suku ngo-1975 Ikhatha yeNkululeko yeSizwe yahlangana KwaNzimela ukuthula ngokusemthetweni inhlangano elwela amalungelo. Sazabalaza ngesikhathi abanye abaholi bevaliwe, abanye beboshiwe, abanye besekudingisweni.” Uthe kwathatha isikhathi esincane ukuthi Inkatha ikhule ibe namalungu ayizigidi kusukela eWitwatersrand kuya KwaZulu-Natal. UButhelezi uthe abantu kufanele bathembe i-IFP ngoba ayizenzi izithembiso engeke izifeze, wenze isibonelo sokuthi lowo owayenguMengameli wezwe, uMnuz Jacob Zuma wathi ngeke uphinde unqanyulwe ugesi kodwa kuyimanje izwe lisenkingeni yokunqanyulelwa ugesi nsukuzonke. Uthe lokhu kulimaza osomabhizinisi abancane ngoba abakwazi ukusebenza uma ugesi ungekho. Uthe i-IFP izolwa nenkohlakalo ngoba nangesikhathi isaphethe uhulumeni, ayikaze idle imali kwazise yonke imali eyayitholakala yayenza izidingo. “Uhulumeni wobandlululo wawusabela imali encane ngesikhathi siphethe uhulumeni waKwaZulu kodwa sikwazile ukwakha izindlu, izikole, inyuvesi, ingqalasizinda, ibhange sagququzela nabatshalizimali ukuthi batshale imali yabo KwaZulu-Natal. Sinazo izinhlelo zokulwa nenkinga yokunqanyulwa kukagesi ngokuthi silwe nenkohlakalo, sibe nohlu lwabantu abangasebenzi kubo bonke omasipala. Abangasebenzi sifuna bathole uxhaso uma beyogibela ezokuthutha beyofesa,” usho kanje. Uthe bafuna kube nethikithi elilodwa lokugibela izimoto ezithutha umphakathi, kuqedwe ama-etolls kuphinde kushaywe umthetho ozolawula ukusebenza kwe-Uber neTaxify. UButhelezi uthe ukube umholi we-ANC ongasekho uMnuz Nelson Mandela usaphila ngabe ushaywa amahloni uma ebona inkohlakalo eqhubekayo, evela nakwikhomishini kaJaji Zondo. Uthe njengoba sekusele izinsuku eziwu-48 ngaphambi kokuthi abantu bavote ucela bafake ivoti labo kwi-IFP ezokhulisa umnotho, ilungise isimo sezemfundo, ezempilo iphathe ngobunono nodaba lokubuyiswa komhlaba.