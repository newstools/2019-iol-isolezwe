SEKUQUBUKE uvalo ngabafundi bamabanga aphansi iVumokwakhe Primary, eMlaza, njengoba kuthiwa sebephenduke imilutha yesidakimizwa esibizwa ngebhenzini. Ngokusho kwabazali, leli phephandaba elikhulume nabo, izingane zakulesi sikole ziyafa yibhenzini. Kuthiwa abafundi besilisa nabesifazane babhema ibhenzini maqede bangazazi namagama abo. “Kuthiwa bayibhema esikoleni. Uma sebebhemile kuthiwa othisha ababazi nokuthi bayini,” kuchaza omunye wabazali ocele ukungadalulwa. Uthe okwenzeka emantombazaneni, kungaphezulu kokwenza uma esebhemile. “Achizela othisha ngendlela exakile, ababuka phansi naphezulu. Yizini zona lezi?,” kusho omunye wabazali ebabaza ubuncane bezingane ezifunda khona. Omunye wabazali uthe isimo sishube ngokweqile njengoba kuze kwabizwa umhlangano. Uthe naye ubeyile esikoleni eyokuzwa ngomhlola okuthiwa wenziwa yizingane zabo esikoleni. “Mina kuthiwe angiphindele emuva ngoba ingane yami ayithinteki kwizidakamizwa okuthiwa zibhenywa ngezinye izingane,” kusho umzali okhulume naleli phephandaba ngenkathi lihambele esikoleni okokuqala ngeledlule. Uthishanhloko kuthiwa ubize umhlangano wabazali ophuthumayo ngenhloso yokulawula lesi simo esikoleni. Umhlangano ubukusona lesi sikole phakathi nesonto eledlule. Leli phephandaba lifike ngeledlule uthishanhloko waso evalelene nabanye babazali emhlanganweni, okusolwa ukuthi izingane zabo azisalawuleki uma sezibheme ibhenzini. Omunye wothisha utshele leli phephandaba ngeledlule ukuthi uthishanhloko ngeke akwazi ukubonana nabezindaba ngoba usavalelene emhlanganweni nabazali. Ithimba laleli phephanda lilinde cishe amahora amabili ngeledlule kuthiwa kusadingidwa lolu daba. Kuleli sonto ithimba leSolezwe ngoMgqibelo liphindele esikole ngenhloso yokuthola ukuthi yiziphi izinyathelo okwavunyelwana ngazo ukulwa nesihlava sebhenzini. Uthisha oyinhloko yezifundo esikoleni uthe uthishanhloko akekho usaye komunye umhlangano, nguyena onelungelo lokuphawula ngalolu daba. Ocingweni lwesikole esinikezwe lona ukuxhumana nothishanhloko, asikwazanga ukumthola. Ucingo belukhala lungabanjwa. UMnuz Kwazi Mthethwa okhulumela uMnyango wezeMfundo KwaZulu-Natal, uthe udaba lwezidakamizwa akuyona into okumele ibhekane noMnyango wezeMfundo kuphela. “Udaba lwezidakamizwa ezikoleni ludinga wonke umphakathi ukuthi ube neqhaza ekulweni nalo,” kuchaza uMthethwa. Uthe zonke izinhlaka ezibamba iqhaza kwezemfundo kumele zikuphakamele konke okungahambi ngendlela ezikoleni, kwazise umnyango akuwona okhiqiza izidakamizwa ezibhenywa abafundi ezikoleni.