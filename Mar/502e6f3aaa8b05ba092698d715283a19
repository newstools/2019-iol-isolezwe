UMHOLI we-UDM, uGeneral Bantu Holomisa, uyibheke ngabomvu iKwaZulu-Natal kulolu khetho njengoba ethi iqembu lakhe likhule ukwedlula isikhathi sikaMnuz Sfiso Nkabinde. UHolomisa ukusho lokhu ngesikhathi ehambele eMsinga, esizweni sakwaMajozi lapho ebeyokwethula khona uMnuz Boyzie Gumede osuka kwiNFP njengozoba uNdunankulu uma benqoba isifundazwe. “I-UDM ikhule kakhulu kulokhu uma uqhathanisa nesikhathi sikaNkabinde. Ngesikhathi sakhe i-UDM yayesekwa eRichmond kodwa kulokhu yesekwa ezingxenyeni eziningi zaseKZN. Ngingabala koZululand, Mkhanyakude, Mzinyathi nakoMajuba,” kusho uHolomisa. Uthe njengoba ebevakashele KwaZulu-Natal uthole izikhalo eziningi azozihambisa kuMengameli Cyril Ramaphosa namhlanje. “Ezinye zezikhalo ezikhathaza abantu amanzi ngakho ngizofaka ingcindezi kuhulumeni ukuba ajube amasosha komasipala baseKZN ukuze asize ngamanzi awasabalalise emiphakathini ekomasipala abakhungethwe isomiso. Kunemifula eminingi engasiza abantu kodwa enganakiwe yikho sifuna amasosha angenelele,” kuchaza uHolomisa. Uphinde wacacisa ngesicelo sakhe sokufuna ukuba yiphini likamengameli wezwe uma kudlula ukhetho. Uthe ubona uRamaphosa, Mnuz Julius Malema noMnuz Mmusi Maimane bekhuluma bodwa, bebangisana ngesikhundla sokuba umengameli wezwe. Uqhube wathi bakhuluma sengathi awekho amanye amaqembu kodwa awabo bobathathu angenele ukhetho. Uthe usebatshelile ukuthi uma kungekho onqoba ngamalengiso, uyongena kuhulumeni wobambiswano ngombandela wokuba anikezwe isikhundla sokuba yiphini likamengameli wezwe. UHolomisa utheleke eMsinga ephelezelwa abaholi bakhe abasha abahlubuke kwiNFP okubalwa uNkk Sindi Mashinini, Mnuz Nyaniso Mfihlo noMnuz Boyzie Gumede.