KUSUKE esinamathambo eNewlands East umshayeli wetekisi eshayisa kwashona abafundi abathathu bamantombazane abebesendleni eya esikoleni ekuseni. Intombazane yesine eshayiswe yile tekisi ilashwe abezimo eziphuthumayo endaweni yesehlo. Amantombazane ashonile kuthiwa aneminyaka ephakathi kuka-13 no-14. NgokukaMnuz Garrith Jamieson, okhulumela iRescue Care Paramedics, uthe abezimo eziphuthumayo babizelwe kule ngozi eyenzeke emgwaqweni uDumisani Makhaye Drive ngasesikoleni sabangezwa ezindlebeni iVK Naiker School, eNewlands East. “Abosizo lokuqala bafike kwisibhicongo. Itekisi eyodwa ishayise abafundi abane yabahudula ibangana. Ngeshwa abafundi abathathu balimale kanzima, akukho obekungenziwa ngabo. Bashonele endaweni yesigameko. Umfundi wesine ulashwe ngabosizo lokuqala, usaphila ngenxa yemishini ye-life support, uzophothunyiswa esibhedlela esiseduzane,” usho kanje. Amaphoyisa avale umgwaqo ngemuva kwesigameko. Amalungu omphakathi ayabhikisha azwakalisa ilaka lawo ngalesi sehlo. Ashise amathayi, kuthiwa manje ashaya namatekisi adlulayo ngamatshe. Udaba lusaqhubeka. 