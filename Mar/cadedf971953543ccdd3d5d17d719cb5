Lokhu kulandela isigameko sakamuva sokubulawa komhlengikazi wasesibhedlela sasePhoenix iMahatma Gandhi, uNksz Barbara Haines (33) okuthiwa udutshulwe wabulawa ngumyeni (28) wakhe ngeSonto ebusuku. UDhlomo ophinde abe ngusihlalo wesigungu samadoda iKwaZulu-Natal Men’s Forum, uthe kufanele kube nezindlela ezingcono zokuxazulula izinkinga zokungezwani emindenini. Uphinde wadlulisa amazwi enduduzo emndenini, abangani nozakwabo bakaNksz Haines. “Siyanxusa ukuthi kube nezinye izindlela zokuxazulula izingxabano emindenini ezingathinti ukulimaza nokubulala uphathina. Siyadabuka kakhulu ngokulahlekelwa umhlengikazi obesebenza ngokuzimisela kwesinye sezikhungo zethu zezempilo,” kusho uDhlomo othe ufisa kwesekwe umndeni kulesi sikhathi. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa avule icala lokubulala nedokodo lokufa komuntu ngemuva kokutholakala kwalo mhlengikazi nomyeni wakhe beshonile. Uthe kukhokalala ukuthi laba bobabili babe nengxabano kwaphetha ngokuthi umyeni wakhe amdubule ngaphambi kokuthi azidubule naye ekhanda. Ungoti oweluleka ngezifo ezithikameza umqondo, uNksz Nqobile Kweyama, uthe ziyakhathaza izigameko ezibikwayo zokuhlukunyezwa kwabantu ngabathandana nabo. Uthe ziningi izizathu ezidala ukuthi abantu bahlukumeze abantu abathandana nabo. Uthe ezinye zazo ukuthi abantu abasukumi bafune usizo ngenxa yezifo ezithikameza umqondo. Uthe abantu balinda ukuthi bathunyelwe bayothola usizo ezifeni ezithinta ingqondo. Unxuse labo abahlukunyezwa ngabathandana nabo ukuthi baphumele obala ngokuhlukunyezwa nokuthi basheshe bazame ukuthola usizo.