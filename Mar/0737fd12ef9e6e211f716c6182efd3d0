ZIQINILE ezokuphepha eNkantolo yeMantshi yaseMzimkhulu lapho kulindeleke ukuthi kuvele khona iMeya ye-ANC esolwa ngokubulala owayenguNobhala-jikelele we-ANCYL uMnuz Sindiso Magaqa. Le meya engeke ize idalulwe okwamanje iboshwe ngempelasonto kanye nesikhulu sikamasipala waseMzimkhulu naso esingeke size sidalulwe ngoba naso asikaveli enkantolo. Lezi zikhulu kuthiwa ziboshwe namaphoyisa amabili ayesebenzia kwithimba lamabharethi. FUNDA:Â Kuboshwe nemeya ngolukaMagaqa Ezokuphepha ziqine ngaphandle nangaphakathi enkantolo njengoba kukhona ithimba eliqaphe amalungu e-ANC abhikishayo ngaphandle kwenkantolo. Kanti ngaphakathi kukhona amaphoyisa aphelezela imeya. Imeya ifike ngabo 9, enkantolo ihamba ngemoto iFord Focus ebigcwele amaphoyisa. Le meya edumile ye-ANC ilokhu ibonakala ichofa ifoni emotweni yamaphoyisa. UMagaqa, owayeyikhansela kumasipala waseMzimkhulu walalelwa unyendle wadutshulwa kule ndawo ngoJulayi 2017 kodwa waze washona ngoSepthemba. Kusolwa ukuthi wayephenya ngendaba yenkohlakalo ethinta ukulungiswa kwehholo iMemorial kulo masipala. Njengoba udaba lokubulawa kosopolitiki luphenywa ngokuhlanganyela yiminyango ehlukene okubalwa owamaphoyisa, owezobulungiswa neminye, okhulumela amaphoyisa uBrigadier Vishnu Naidoo uthe ngeke aphawule ngalolu daba ngoba bavikela uphenyo.