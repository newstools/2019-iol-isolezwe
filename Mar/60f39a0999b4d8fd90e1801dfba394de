Okhulumela i-IFP kuzwelonke, uMnuz Mkhuleko Hlengwa, uthe kungamanga ukuthi izimeya zabo zixabene zodwa eMzinyathi. Ukusho lokhu ngemuva kokusabalala kwemibiko yokuthi kuxabene ubendle eMzinyathi ngenxa yeMeya yakhona uMfundisi Petros Ngubane engasabhekani nezimeya zomasipala abangaphansi koMzinyathi ewuphethe. Lapha bekubalwa iMeya yaseMsinga, uNkk Zane Mthethwa Ngcobo, iPhini leMeya yaseMzinyathi, uNkk Ntombi Mdlalose, uSomlomo waseMzinyathi, uMnuz Falenkosi Sikhakhane neMeya yaseNquthu uMnuz Mabilabila Kunene. Lesi simo kuthiwa sesiphazamise nezinhlelo zentuthuko yamanzi okuthiwa uNgubane akasazilethi eNquthu ngenxa yokungezwani. “Lezi zimeya okuthiwa azizwani zilapha emhlanganweni weqembu. Ngakho lokhu kokuthi azibhekani kungamanga futhi kuyitulo labathile lokuphazamisa i-IFP ezinhlelweni zayo zokhetho luka-2019,” kusho uHlengwa. Ukungezwani kuthiwa kwenzeke ngemuva kokuba uNgubane ehambe wayobhula esangomeni esibhula ngesibuko samtshela ngabantu abamzondayo. IMeya uNgubane iziphendulele kulezi zinsolo njengoba kuthiwa iMeya yaseMsinga ibhalele nobuholi be-IFP ikhala ngaye baze babizwa emhlanganweni obungeSonto eledlule. “Angikwazi okushoyo. Ngicela ubuze kuye futhi angiwazi lowo mhlangano. Ngisemhlanganweni lapha eThekwini. Mina ngiyimeya yaseMzinyathi ngakho akukho engingakubanga nemeya yaseMsinga. Singamakhansela nayo eMzinyathi futhi sisebenza kahle,” kusho uNgubane. Elinye ikhansela le-IFP, elicele kugodlwe igama lalo, lithe isimo asisihle neze eMzinyathi akusebenzeki. “Esikubonayo wukuthi lesi sihlava ebesiseNdumeni sesikhuphukele lapha eMzinyathi. Lokhu kunengozi yokuthi i-ANC izophinde ihlekise ngathi. Sesimkhuzile uNgubane kodwa akezwa ngoba nemenenja kamasipala, uSipho Ndabandaba, usebuya ukuyobikela noMntwana ngalesi simo njengoba naye emnyakazisa. Sekubuya le nto yango-2011 lapho uNgubane abhala incwadi efungelwe wathi uThulasizwe Buthelezi ubehlangene noDkt Makhosi Khoza owayekwi-ANC noDkt Meshack Radebe eMonte Vista Casino, eNewcastle, behlela ukuketula uMntwana. Le nto yalihlakaza iqembu salimala. Namanje uyakuphinda lokho futhi inkinga uyaphika ungaze umkholwe. Uphika aze acashe ngokuthi konke akwenzayo usuke ethunywe uMntwana,” kusho ikhansela ebeliphatheke kabi. UNgubane uziqhelelanisile nale nkulumo.