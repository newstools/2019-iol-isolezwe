UYAVEVA uninakhulu womfundi wesikole Ubuhlebethu Primary, eNanda, owelwe iwindi lamsika ubuso esesikoleni. Uninakhulu womfundi, ongeke adalulwe ukuvikela ingane elimele, uthe ufuna ubulungiswa ngemuva kokuba isikole simtshele ukuthi akulona iphutha laso ukuthi ingane ilimele kanje. Umfundi owenza uGrade 3, oneminyaka eyisishiyagalolunye usesaba nokuya esikoleni ngemuva kwalesi sehlakalo esamshiya enezibazi ezicela kweziyisikhombisa ebusweni. Ubuso bakhe buthungiwe, kusabonakala nalapho elimele khona njengoba omunye wawo usenhlafunweni. Elandisa ngokwenzeka kumzukulu wakhe, uninakhulu uthe wabizwa esikoleni emasontweni amabili edlule ukuthi azolanda ingane njengoba igazi laliphophoma ebusweni. Uthe wafika esephuthunyiswe emtholampilo ngomunye wothisha nomunye usisi odayisa ngaphandle kwalesi sikole. “Ngathi uma ngifika kwathiwa kuwe iwindi esitezi sesibili lafike laphahlazeka ekhanda lakhe wasikwa yizingcezu zalo. Kwakungakashayi * -7.30 ekuseni wokungena kwesikole njengoba ekhaya wasuka ngabo-7 ukuya esikoleni,” kusho uninakhulu. Uthe watshelwa ukuthi omunye wabafundi wavula iwindi elalingavulwa lakwaGrade 5 kanti lizowela kumzukulu wakhe. “Okubuhlungu esikoleni bangitshela ukuthi akubanga iphutha labo ukuthi ingane ilimele. Okungiphatha kabi ngukuthi ingane isiyasaba manje ukuya esikoleni. Isihlale ingibuza ukuthi ngiyalibona yini igazi lehla ebusweni ekubeni kusuke kungekho gazi,” kusho ugogo. Uthe wafica ingane emtholampilo isithungwe umthambo wasenhlafunweni owagqashuka. “Lowo mthambo wawutshaza igazi ngoba kuthiwa ngesikhathi elimala waphuma empampatheka waze wabanjwa ngusisi odayisayo ethi uya ekhaya ekubeni elimele engasaboni nasemehlweni. Emtholampilo bamdlulisela esibhedlela ukuze bamthunge ubuso, manje ingane iyohlala inezibazi ezinje ebusweni impilo yayo yonke,” kuqhuba uninakhulu. Umfundi uthe useyasaba ukuya esikoleni ngemuva kwalesi sehlakalo. “Ngangimile ngilinde ukuya emthandazweni ngesikhathi ngizwa into eyangigqema ekhanda. Ngazibona sengopha kubuhlungu ebusweni. Ngiyasaba ukuya esikoleni manje,” kusho umfundi. UMnuz Kwazi Mthethwa, okhulumela uNgqongqoshe wezeMfundo eKZN, uthe bazwelana nomndeni womfundi ngokwenzekile esikoleni. Uthe uNgqongqoshe walo mnyango, uMnuz Mthandeni Dlungwane, uphatheke kabi ezwa ngokulimala kwalo mfundi esesikoleni. “Sizoya esikoleni siyozwa ngokulimala kwalo mfundi ngoba kube nobudedengu. Izingane ezincane kumele zihlale ziphephile ezikoleni zethu. Siyabonga ukuthi ingane iyaphila noma siphatheke kabi ngokwenzekile,” kusho uMthethwa.