Ucwaningo olukhishwe izolo, luveza ukuthi i-FF ingase ikhule ifinyelele ku-12.2% kuzwelonke okusho ukuthi izokhula ngo-5.9% kunalokhu eyakuthola okhethweni lwango-2014. I-IRR ithe i-ANC izolahlakelwa wukwesekwa ithole u-54.7% ibe ngaphansi kuka-56% wocwaningo lwangoDisemba. UMnuz Gareth van Onselen, inhloko yezepolitiki nokuphatha kwi-IRR, uthe bakhulume ngocingo nabavoti abawu-1 600 ababhalisile ngoFebhuwari 12 kuya ku-26. “Ukwehla kwabantu abazovota ngeke kuyisize i-ANC kungasiza iDA. Ukwehla kokwesekwa kwe-ANC ngo-2014 kwenziwa wukukhula kwe-EFF ababanga nayo amavoti abamnyama. I-EFF kulindeleke ukuthi ikhule njengoba ivotelwa abantu abamnyama.” Uthe ukwesekwa kwe-EFF kugqame eGauteng lapho isekwa khona ngu-18.2% wabavoti ku-42.6% oseka i-ANC. I-DA izokhula kancane eGauteng. Kungenzeka kube nohulumeni wokubambisana kwamaqembu. “Amaqembu amathathu amakhulu, i-ANC, DA ne-EFF abonakala engasebenzisana njengoba i-ANC ingasebenza ne-EFF, i-EFF isebenze ne-DA noma singabona i-ANC neDA.” Ukwesekwa kwe-ANC kugqame kubantu abamnyama. Ucwaningo lokuqala lwe-IRR ilwenze ngoSepthemba nyakenye. Lolu cwaningo alusho ukuthi izibalo zizoma ngendlela esho ngayo ngokhetho. Kulolu cwaningo iDA kuvela ukuthi ngeke ikhule izoma ku-21.8% eyawuthola ngo-2014. EWestern Cape iDA ibukeka ingase imiswe kabi amaqembu amancane i-ACDP neFreedom Front Plus akhombisa ukukhula. “Ukungaboni ngaso linye ngaphakathi kwi-DA kungenza abavoti baye kwamanye amaqembu amancane. OwayeyiMeya yaseKapa, uNkk Patricia de Lille, ovule iqembu elisha iGood Party, uthole ukwesekwa kulolu cwaningo ngo-2.5%,” kusho uVan Onselen. Uthe ucwaningo olulandelayo bazolwenza ngo-Ephreli wathi bazimisele ukudalula imiphumela ngaphambi kokhetho. UVan Onselen uthe izizathu zokwehla kokwesekwa kwe-ANC zifaka indaba yowayenguMengameli, uMnuz Jacob Zuma, izinto ezivela kwikhomishini ephenya ngokulawulwa kombuso yidlanzana eholwa yiJaji Raymond Zondo nendaba yokuphela kukagesi.