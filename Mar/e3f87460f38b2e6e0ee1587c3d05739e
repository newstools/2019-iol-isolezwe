Izolo umholi weDA uMnuz Mmusi Maimane utshele abantu baseNingizimu Afrika ukuthi ngoLwesihlanu bazomashela ukunqanyulwa kukagesi. Uthe baphinde babhalela uNksz Mbete bemcela ukuthi avule iPhalamende izinsuku eziwu-14. Encwadini uNkk Mbete ayibhalele uSteenhuisen uthe yize ekuqonda ukuthi ukunqanyulwa kukagesi yinkinga enkulu ezweni kodwa ngeke akwazi ukuvula iPhalamende. Uthe akhona amakomiti abhekelele izinkinga zase-Eskom okubalwa elamabhizinisi kahulumeni ebeliphenya izinkinga zale nkampani ngonyaka odlule. “Amakomiti athintekayo angalusukumela lolu daba uma kunesidingo kodwa njengamanje ngeke ngikwazi ukuvula iPhalamende. Amakomiti ahlukene angahlangana ukuxoxa lolu daba.” FUNDA: I-DA ihlela imashi ngokunqanyulwa kukagesi Khonamanjalo uMaimane uthe izimeya zeDA zizocela imvume kuNgqongqoshe wezaMandla uMnuz Jeff Radebe ukuthi zithenge ugesi ezinkampanini ezizimele. Uthe lokhu kuzoqinisekisa ukuthi abantu banogesi. “Angithi i-Eskom iyahluleka wukukhiqiza ugesi ngenxa yokuthi bekudliwa imali. Sifuna omasipala babe namandla okuzithengela ugesi ezinkampanini ezizimele. Sizoxoxisana noNgqongqoshe wezaMandla ukuze sikwazi ukwenza lokhu.” Ugqugquzele abantu ukuthi baphume ngobuningi babo ngoLwesihlanu bayobhikishela ukunqanyulwa kukagesi.