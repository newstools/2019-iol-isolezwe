Umphakathi waseBashaweni, eHarding, uthukuthele ngesenzo salo mlisa oneminyaka engu-47 osolwa ngokubulala indodakazi eneminyaka engu-13. Kuthiwa ingane ishonele esibhedlela ngoLwesine olwedlule. Umthombo oyilungu lomphakathi ocele ukungadalulwa uthe kusolwa ukuthi umsolwa ubehlala nezingane zakhe ezintathu. Uthe kusolwa ukuthi lena eshonile ubeyidlwengula ngoba ubeyigada eyisola nangokuqoma. NgoMsombuluko umphakathi ubhikishe ngaphandle kwenkantolo ufuna angadedelwa umsolwa kuqiniswe isigwebo. UMnuz Wiseman Mbotho, oyikhansela lendawo, uthe ubikeliwe ngalolu daba futhi umphakathi uthukuthele. “Kusolwa ukuthi lo baba ubulele ingane yakhe yingakho umphakathi udiniwe. Bengingekho embhikishweni kodwa ngitsheliwe ukuthi umphakathi uzoya koqhinqa enkantolo,” kuchaza uMbotho. Uveze ukuthi akakaxhumani nomndeni kodwa uzwile ukuthi ingane izongcwatshwa ngeSonto. Imizamo yokuthola abasondelene nomndeni ayiphumelelanga njengoba inombolo yocingo etholwe yiphephandaba ibingangeni. Okhulumela amaphoyisa KwaZulu-Natal, uCaptain Nqobile Gwala, uthe ngoLwesine olwedlule ngo-7.45 ebusuku intombazane eneminyaka engu-13 yashonela esibhedlela ngenxa yokushaywa. “Kusolwa ukuthi umufi washaywa wumsolwa ngenduku yensimbi emzimbeni wonke. Kuvulwe icala esiteshini samaphoyisa eHarding kwaboshwa umsolwa ovele eNkantolo yeMantshi eHarding ngoMsombuluko,” kusho uCaptain Gwala. Uthe kabanayo imininingwane ngokuthi icala libuyela nini enkantolo ngoba idokodo lisenkantolo.