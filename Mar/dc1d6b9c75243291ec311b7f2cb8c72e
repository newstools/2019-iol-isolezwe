Owesifazane (32) ubonakala nengane okuthiwa eyakhe bebambe uNkk May Makhathini okuthiwa ungumamkhulu wakhe bethi bamkhipha amadimoni. Kwi-video owesifazane ufaka uNkk Makhathini empompini ophuma amanzi ethi bamkhipha usathane, bayambhabhadisa. Uphinde abonakale ezama ukumkhuthuza isikhwama esifaswe okhalweni. Ngokuthola kwephephandaba, i-video iqoshwe ngoJanuwari nonyaka emuva kokuthi uNkk Makhathini ehole impesheni. UNksz Siphesihle Makhathini (20), oqophe i-video ekhombisa kuhlukunyezwa ubabekazi wakhe, uthe okwenze wayiqopha ukubona ehlukumezeka ingekho into abangayenza ngakho. “Ngithathe i-video ngoba ngifuna kwenziwe okuthile ngokuhlukumezeka kukagogo (esho uNkk Makhathini). Le nto eyayenzeka yinto evamile ukuthi yenzeke njalo uma imali yakhe yempesheni engayibekanga obala. Basuke befuna ukuthi abanike. Nangaloluya suku babefuna yona,” kusho uNksz Makhathini. Uthe owesifazane uboshiwe izolo ekuseni kodwa abakholwa wukuthi uzohlala isikhathi eside ngoba sekuvamile ukuthi amaphoyisa amthathe amgcine bese emdedela. Osonhlalakahle baphenye lesi sigameko basiza isalukazi ukuze sivule icala lokuhlukunyezwa nokushaywa. Okhulumela amaphoyisa, uCol Thembeka Mbele, uthe kuvulwe icala lokushaya ngenhloso yokulimaza esiteshini samaphoyisa iMountain Rise. “Kukholakala ukuthi washaywa esekhaya lakhe eliseSobantu,” kusho uCol Mbele. Uthe osonhlalakahle sebekuqinisekisile ukuthi usesusiwe ekhaya lakhe wayobekwa endaweni yabadala. UNgqongqoshe wezokuThuthukiswa koMphakathi KwaZulu-Natal, uNkk Weziwe Thusi, uthe akakholwanga ebona i-video enesihluku.