NgoLwesihlanu umndeni kaMnuz Xolani Mathenjwa ubuqeda unyaka kusukela ashona. UMathenjwa owayefundisa Ekuhlehleni Primary, wanyamalala ngoMashi 15 okukholakala ukuthi yilona usuku ashona ngalo. Lo thisha wanyamalala eyohlangana nomngani wakhe okuthiwa babezoya naye eMozambique ngoMashi 15, kwatholakala ngo-13 Septhemba isidumbu esonakele okukholakala ukuthi ngesakhe. UNksz Nokuzola Sithole, ongudadewabo kamufi, uthe sekuyazwela ngoba akukho abakwazi ukukwenza okuphathelene nokufa kukamfowabo. “Kumele ngabe sekwenziwe ngisho umsebenzi wakhe ukube konke kuhamba kahle. Inkinga ngeke sikwazi ukungcwaba umuntu kungaqinisekisiwe ukuthi nguye, yize sikholwa ukuthi isidumbu ngesakhe. Kwathathwa umama wayiswa eMpangeni kuyokwenziwa ulibofuzo, kumanje ayikabuyi imiphumela,” echaza. Ngesikhathi kutholakala isidumbu sikamufi, uMnuz Thembelani Ntshangase, oyisihlobo wathi bayakholwa ukuthi ngesakhe. Waveza ukuthi izimpahla ezitholakele okubalwa ibhande, amaselula akhe amabili, iwashi nekhadi lasebhange, yikona okwenza bakholwe ukuthi isidumbu ngesakhe. Izolo uthe sebezitshele ukuthi kumele balinde amaphoyisa nomphumela wokuhlolwa kwesidumbu. Utshele Isolezwe ukuthi kwagcina kwenziwe inkonzo yokukhumbula uMathenjwa, eyahlelwa isikole abefundisa kuso. “Kungcono ukulinda kunokuphambana nomthetho, singcwabe kungaqinisekisanga. Asifuni ngelinye ilanga kudingeke kumbiwe ithuna sekutholakale ukuthi sangcwaba umuntu okungeyena. Kunzima impela ngoba sesiside isikhathi kodwa kumele silinde,” kusho uNtshangase. Uthe emuva kwamasonto amabili kutholakale isidumbu, amaphoyisa aseNdumo abephenya, athi sekungangcwatshwa kwabuye kwatholakala ukuthi enza iphutha. Ukunyamalala kukaMathenjwa kwasusa umsindo emphakathini. Kwagcina kushishwa umuzi wenduna, uMnuz Roman Mathenjwa, kusolwa ukuthi uyazi ngokunyamalala kukathisha. Kwavalwa izikole ngenxa yemibhikisho, umphakathi ufuna amaphoyisa aqinise uphenyo. Isidumbu sikaMathenjwa satholakala ngasesiqiwini, Osuthu. Umngani owayesolwa waphoswa imibuzo ngamaphoyisa wadedelwa, washaywa nawumphakathi ufuna akhiphe iqiniso. Okhulumela amaphoyisa esifundazweni, uColonel Thembeka Mbele, uthe kusalindwe imiphumela yokuhlolwa kwesidumbu ukuze kutholakale ukuthi nguye yini uthisha owayenyamalala nokuthi washona kanjani?