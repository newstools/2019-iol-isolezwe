Imenenja yerenki yaseChesterville esenkabeni yeTheku, uMnuz Mbusiswa Madlala, uthe izolo ekuseni umshayeli wetekisi uthathe abagibeli njengenjwayelo kule renki ebheke eMbilo kanti endleleni babe sebekhala ngephunga. Umshayeli wetekisi, uMnuz Mondli Ncube, uthe abagibeli bebekhala ngephunga ebelingabekezeleleki ngaphakathi etekisini nokuthe ngesikhathi sebehlile bonke etekisini wabe esehlolisisa itekisi ukuze athole ukuthi yini ebinuka. UNcube uthe ubone uplasitiki omnyama ngaphansi kwesihlalo setekisi wazitshela ukuthi unenyama kodwa uthuke woma ngesikhathi ewuvula ebona ukuthi yingane. “Ibigoqwe ngamaphephandaba yafakwa koplastiki ababili. Owokuqala ubunegazi,” kusho uNcube. Ingane itholakale isishonile. UMadlala uthe kuqale kwaziswa yena njengomuntu olawula irenki babe sebeshayela amaphoyisa ucingo bewazisa ngalolu daba. Ngokusho kukaNcube kusolakala ukuthi umbungu ubekwe ngeSonto ntambama kanti bekungelula ukuthi awubone ngoba uma amatekisi eseqedile ukusebenza ahlala erenki futhi akekho obhekayo ukuthi yini esele etekisini njengoba abasizi babashayeli bengasekho. Uveze ukuthi amaphoyisa aseMontclair afikile ezothatha umbungu kodwa amaphoyisa esifundazwe awakuqinisekisanga ukuthi kukhona icala elivuliwe njengoba ebike ukuthi awazi lutho ngalesi sigameko. UNcube uthe lesi sehlo simhlukumeze kakhulu emoyeni njengoba bekunzima ngisho ukusebenza ngemuva kokuthola umbungu.