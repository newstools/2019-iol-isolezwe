Umkakhe igama lakhe elingatholakalanga, kuthiwa uveze ukuthi uNgcobo wamshayela ucingo ngo-7:15 ebusuku ngoMashi 23, embikela ukuthi uya eGoli ngokomsebenzi. Kuthiwa emuva kwesikhashana unkosikazi kaNgcobo wazama ukumshayela ucingo, wangabe esamthola ocingweni. Usola ukuthi kukhona okubi okumehlele. Okhulumela amaphoyisa KwaZulu-Natal, uLieutenant-Colonel Thulani Zwane, uthe umndeni kaNgcobo uzamile ukulandela imoto nge-tracker, wathola ukuthi imoto yakhe isikhonjwa eBalfour, eMpumalanga. UZwane uthe abanolwazi ngokunyamalala kukaNgcobo bangathintana namaphoyisa asePinetown okuphenywa khona icala lokunyamalala kwakhe. Inombolo: 031 325 5074 noma eyeCrime Stop ethi: 0860010111.