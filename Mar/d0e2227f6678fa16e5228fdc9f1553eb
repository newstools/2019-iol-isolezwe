UNgqongqoshe wezokuBusa ngokuBambisana kuleli uDkt Zweli Mkhize, uthe ukungaphathwa kahle komasipala kuhambisana nokungaphathwa kahle kwezimali okugcina kuholele ekutheni omasipala bathole umbiko wezimali ongemuhle, uma umcwaningi mabhuku esebheka ukuthi ziphathwa kanjani izimali kulowo masipala. UMkhize ubekhuluma emhlanganweni wokudingida ngezindlela zokulungisa isimo esibonakala siqhubeka sokuthi omasipala abaningi bathole imibiko yezimali engathokozisi ngemuva kokucwaningwa kwamabhuku abo ezezimali, i-Audit Indaba ebiseThekwini, izolo. Lo mhlangano ubuhlanganise izimeya, izikhulu zomasipala bakulesi sifundazwe, ihhovisi likamgcinimafa lakulesi sifundazwe, umnyango wezokubusa ngokubambisana esifundazweni nakuzwelonke nomcwaningi mabhuku-jikelele. UMkhize uthe kuyabakhathaza ukuthi phezu kokuba sekunesikhathi eside kukhulunywa ngalezi zinkinga kodwa zisalokhu ziqhubekile. “Ukuqashwa kwezimenenja zomasipala kungalandelwanga imithetho namanje kusaqhubeka. Ngiyazi ukuthi abanye bathi ukuthola umbiko omuhle wezimali akuchazi ukuthi lowo masipala uwulethele kahle umphakathi izidingo zawo. Lezi zinto ziyahambisana, akukaze kwenzeke ukuthi uwunikeze kahle umphakathi izidingo, uyilandele kahle imigomo, uhlele kahle zonke izinhlelo ozihlelele umphakathi kodwa uthole umbiko wezimali omubi.” Uqhube wathi ucwaningo abalwenzile luyakuveza ukuthi * -40% wemibhikisho enodlame ethe chithi saka kuleli idalwa ukungeneliseki kwemiphakathi ngokulethwa kwezidingo kanye nendlela amakhansela aphendula ngayo uma ebuzwa ngalezo zodingo. “Ukuhlaselwa nokubulawa kwamakhansela okwenzeka kakhulu kulesi sifundazwe kuhlobene nokungalandelwa kwemigomo elawula ukusebenza komasipala esikhala ngokuthi kusalokhu kuqhubeka.” UNgqongoshe wezokuBusa ngokuBambisana KwaZulu-Natal, uNkk Nomusa Dube-Ncube, uthe umbiko wakamuva womcwaningi mabhuku uyihlazo elikhombisa ukuthi omasipala abaningi basehluleka ukulandela imigomo ebekiwe, nalabo ebebeyibambe kahle kubonakala sengathi babuye bakhubeke behlele esigabeni esingaphansi kwaleso ebesingcono. “Angazi ukuthi singaqhubeka kanjani nokukhokhela izikhulu zomasipala amabhonasi ekubeni umbiko wezimali ukhomba ukuthi umsebenzi awenziwa kahle.” UNkk Zandile Gumende, iMeya yeTheku uthe uyavumelana nokuthi izikhulu zomasipala abathole umbiko omubi wezezimali zingawatholi amabhonasi. Umcwaningi mabhuku jikelelele, uMnuz Kimi Makwetu, uthe ukuhlela kahle izinhlelo umasipala ozozenza uphinde uzilandele njengoba uzihlelile kungasiza ukushintsha isimo esikhona komasipala abaningi.