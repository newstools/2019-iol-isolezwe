USithole uqokwe ngoJuni ngonyaka odlule. USihlalo weBhodi yePrasa, uNkk Khanyisile Kweyama, uthe bahlukane kahle noSithole, bamfisela okuhle kodwa. Uthe sebesikhiphile isikhangiso sokufuna isikhulu esiphezulu esizophatha ngokugcwele nesikhulu esizophatha ezezimali ePrasa. Isolezwe lithinte uSithole wathi akukho azokuphawula okwamanje. USithole wazakhela udumo ngokuhlenga uMasipala waseMsunduzi ayewufice usesimeni esibi sezimali, wawushiya ususesimeni esihle. Udlulele kuMasipala weTheku nakhona wawushiya usesimeni esihle sezimali. Udume ngokuba ngumphathi okwaziyo ukusebenzisa imali, ongazwani nenkohlakalo. “NgoFebhuwari 10 sikhiphe isikhangiso somsebenzi wesikhulu esiphezulu esizophatha ePrasa nesikhala somsebenzi sesikhulu esizophatha izimali. Sifuna ukubuyisela iPrasa udumo lwayo lokuphathwa kahle kwezimali,” kusho uNkk Kweyama. Njengoba kuhambe uSithole uNkk Kweyama uthe izintambo zizothathwa wuDkt Nkosinathi Sithi ozobamba njengesikhulu esiphezulu. “USishi uyiPhini loMqondisi Jikelele eMnyangweni wezokuThutha elibhekelele izinhlelo eziyisipesheli, ukuphatha okuhle namabhizinisi alo mnyango. Amava akhe azosisiza ukuthi sibuyisele iPrasa esimeni esifanele njengoba isiqale uhlelo lokuzilungisa,” kusho uNkk Kweyama. UDkt Sishi unamava eminyaka ewu-33 kuhulumeni futhi ujwayele ukusebenza ezikhundleni eziphezulu kuhulumeni nasezinkampanini ezijwayelekile. Esitatimendeni esethunyelwe abakwaPrasa uSishi uthe ube yini yena ngokunikwa umsebenzi wokubamba izintambo kwaPrasa. Kuyamjabulisa ukuthi uNgqongqoshe wezokuThutha, uDkt Blade Nzimande, nebhodi lakwaPrasa liyabuthemba ubuholi bakhe. Uthe uzohlangana nezikhulu ezehlukene zenkampani ukuze alungise izinkinga ezikuyo. “Ngiyazazi izingqinamba ezisezinkampanini zokuthutha kuhulumeni nokuthi yikuphi okufanele kwenziwe ukuze isimo silunge njengoba ngibhekelele okwenzeka kuzo,” kusho uDkt Sishi.