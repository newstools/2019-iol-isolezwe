Izitshudeni zibhikishe izolo zikhala ngemali yezibonelelo zokudla nezincwadi, ukubuyekezwa kwezicelo zesikhwama esisiza izitshudeni ngemali, iNSFAS, nokuthi zizoshesha zibhalwe izivivinyo zesigamu sokuqala sonyaka. Izitshudeni ebezixosha ezinye bezicula amaculo omzabalazo. Zimashele ophikweni lwesikhungo i-Unisa Stelwart Simelane Street Campus ziyodlulisa uhlu lwezinto ezizifunayo. Ohlwini kuvela ukuthi izitshudeni azikaze zizithole izibonelelo zemali yokudla ezazithenjiswe ukuthi zizoyithola ngenyanga edlule. Umkhandlu wezitshudeni kule nyuvesi uthe wahlela umhlangano nomphathi waseKapa wophiko olukhipha imali yokuxhasa izitshudeni, i-Intellimali, noMqondisi wophiko lwaseThekwini kodwa umhlangano wangaba nomkhombandlela njengoba iphini lomqondisi wokuxhaswa kwezitshudeni ngemali lingafikanga kuwona. Umkhandlu wezitshudeni uthe iNSFAS ikuqinisekisile ukuthi imali yezibonelelo isifakiwe kodwa uma kubuzwa abaqondene nokusiza izitshudeni abacacisi ukuthi kwenzekani. Izitshudeni ziphinde zikhale ngokuthi iningi lezitshudeni azilutholanga usizo lweNSFAS kulo nyaka ngoba alenzanga kahle ezifundweni ngonyaka odlule kodwa bagxeke inyuvesi neNSFAS ngalokhu ngoba bathi abazitholanga izibonelelo zezincwadi zokufunda. Kube nesikhalo mayelana nokusondezwa kwezinsuku zokubhalwa kwezivivinyo zesigamu sokuqala sonyaka okuzoba ngo-Ephreli ngoba kwenzelwa ukhetho lukazwelonke oluzoba ngoMeyi. Izitshudeni zithe azikulungele ukubhala lezi zivivinyo ngoba ezinye izitshudeni azikakalutholi usizo lwemali futhi azikakazitholi izibonelelo zemali yezincwadi. USihlalo womkhandlu wezitshudeni, uNosipho Zwane, uthe ngeke kuqhubeke ukufunda enyuvesi zingakafezwa izidingo zabo. “Sizoqhubeka nombhikisho kuze kufezwe izidingo zethu. Uma kungenzeki lokho kusho ukuthi akekho umuntu ozofunda,” kusho uNosipho. Umkhandlu wezitshudeni uthe ulindele ukuthi abaphathi bafeze izidingo zezitshudeni maduze. Okhulumela inyuvesi, uMnuz Martin Ramotshela, uthe okuphakanyiswe yizitshudeni akukusha. “Inyuvesi izocubungula okufunwa yizitshudeni ngenhloso yokuthola isixazululo. URamotshela uthe inyuvesi izoqhubeka isebenze ngokujwayelekile ngoba asikho isinqumo esiphumile sokuthi izovalwa. Khonamanjalo izitshudeni zenyuvesi iTshwane University of Technology (TUT) ophikweni oluseSoshanguve bezimasha zifuna ukuthi abasizwa yiNSFAS bayifakelwe emabhange imali yezibonelelo zokudla. Izitshudeni zifuna ukuthi izitshudeni ezenza iHigher Certificate zivunyelwe ukufakwa ezindaweni zokuhlala zezitshudeni nokuthi inyuvesi ihoxise incwadi yenkantolo evimba izitshudeni ukuthi ziphazamise ukufunda.