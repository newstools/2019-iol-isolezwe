ZITHUKUTHELE zathumba isikhulu sekolishi izitshudeni zase-Oval College, eThekwini, ebezifuna imali yazo ngodli emuva kokuthi zitshelwe ukuthi isikhungo siyavalwa ngoba sinenkinga yezimali. Umnikazi wesikhungo, uMnuz Pravin Maharaj, uthunjwe emahhovisi ekolishi asemgwaqweni uJoe Slovo eThekwini ngoLwesihlanu. Umthombo ongaphakathi uthi umsindo ususwe ukuthi kuthiwa isikhulu sibize umhlangano ophuthumayo ngoLwesine ntambama satshela abasebenzi ukuthi sekuphelile obekuhlangenwe ngakho, ikolishi liyavalwa imali ayikho. Kuthiwa ukusho lokhu waphuma wazihambela banganikezwa zincwadi zokuphela komsebenzi, kwathiwa nezimali ngeke bazithole. Umthombo uthi isikhulu sikhulume namagama ayiziswana kubasebenzi uma besibuza imibuzo singayiphenduli kahle. Ithimba leSolezwe ngeSonto liphuthume kulesi sikhungo lafike lazibonela obekwenzeka. Izitshudeni zifike zizitshela ukuthi zizofunda njengenjwayelo zahlangabezana nembibizane, kwathiwa akungeni muntu asisekho isikole. Sisuke lapho-ke isidumo, zakhaca abasebenzi bakhona nabaqaphi kwaze kwabizwa isikhulu. UMaharaj uthe uzama ukuchaza kwathi azimudle eluhlaza izitshudeni eziqoqene phakathi ebhilidini lekolishi. Ubethi ewuvula umlomo zimhlale emadevini zithi zifuna imali yazo hhayi izincazelo zakhe. Ugcine esehefuzela ebonakala sengathi uyashiselwa njengoba ebefake nebhanthsi eseze wafingqa imikhono yalo, zibhokile izitshudeni. Encazelweni kaMaharaj ubethembisa ukuthi izitshudeni zizozithola izitifiketi zazo azingatatazeli. â€œBakwethu ngiyacela silalele singalwi ngoba lesi sikhungo sesisebenze iminyaka engu-30 sisebenzisana nabantu abantulayo. Sinezinkinga ebesizama ukuzilungisa noMnyango wezeMfundo kodwa kwangalunga," kubalisa uMaharaj. Bezizodwa izitshudeni ebezikhihla isililo zithi zikhokhe imali eshisiwe zifuna ukufunda manje sezisele dengwane. Izitshudeni zivale umnyango zakhiya nezinsimbi zithi ngeke siphume isikhulu zingayitholile imali yazo. Kulamule ukufika kwamaphoyisa oMkhandlu weTheku, angene nezicabha afutha ngesisi esikhalisa unyembezi zaphuma ziqhasha ziphaphatheka izitshudeni.