UZimhlophe Mawaba (20) obezoqala unyaka wesibili eDurban Commercial College, ngoLwesihlanu ugwazwe amanxeba amathathu yileli soka (21) lakhe ebesethandane nalo iminyaka engaphezulu kwemine kubuka umphakathi. Leli soka limgwaza nje kulandela ukuthi uZimhlophe enqabe ukuthatha izicathulo zikaR2 230 ebelimthengele zona njengesipho sokuxolisa emuva kokuthi lilale nomngani wakhe naye ongumakhelwane. Unina kaZimhlophe, uNkk Vuyokazi Ntombela uthi laba bahlukana ngoDisemba 24, isoka lilokhu lincenga umufi enqaba ngoba bese kuwumkhuba walo ukumhlupha ngezintombi bese lixolisa. UNkk Ntombela uthi sisekude ukuphola isilonda sokubulawa ngesihluku kwendodakazi yakhe ayifice seyiphefumula okokugcina. “Baphume beya edolobheni nodadewabo omncane kanti uzogibela naye esitobhini esilandelayo. Uqale ngokumchukuluza etekisini waze wamshaya ngempama. Udadewabo uthi banqume ukuthi abehle esitobhini eBlue House ngoba kunezihlobo zethu. Uthe uma ehla etekisi wamlandela wamgwaza phambi kukadadewabo. Nami ngimfice esekweqe amehlo ngamphuthumisa esibhedlela kodwa wafike washona,” kusho uNkk Ntombela. Uthe akafisi nokuthi lithole ibheyili leli soka ngesenzo salo. Intombi entsha yakamakhelwane nebiwumngani omkhulu kamufi kuthiwa selokhu kwenzeke lesi sigameko ayibonakali endaweni. UNkk Ntombela uthe bakhuluma nomndeni wentombi bawubikela isanda kubanjwa ukuthi seyiqome isoka lendodakazi yakhe kwadlulwa kulokho njengoba sekwenzeka lesi sigameko. Leli phephandaba liphinde lathola ukuthi esagwazwe inxeba elilodwa umufi ubalekile wangena komunye umuzi kodwa isoka lamlandela lamgwaza amanye amanxeba. Udadewabo omncane obebuka kwenzeka konke lokhu kuthiwa usadidekile kodwa unina uthembise ukumzamela usizo lokwelulekwa ngokomqondo. Okhulumela amaphoyisa eKZN uColonel Thembeka Mbele uthe likhona icala lokubulala elivuliwe eChatsworth. “ Umsolwa uzinikele emaphoyiseni, uzovela enkantolo ngoMsombuluko (namuhla),” kusho uColonel Mbele. 