U-Agrizzi uthe uSbu uyingxenye yabantu ababegwazelwa ngoR1 million ukuze aqinisekise ukuthi uPetersen akanqabi lutho olucelwa yizinkampani zakwaBosasa ngo-2007. Uthe imali eyayikhokhelwa uSbu wayezoyicazela owayenguKhomishana wamajele uMnuz Khulekani Sithole noMnuz Mnikelwa Nxele oyisikhulu samajele KwaZulu-Natal. Le mali yagcina isiyehlisiwe yaba wuR700 000 ngenyanga emuva kokuthi inkampani yeBosasa iSondolo IT ilahlekelwe yinkontileka yokubheka amakhamera okuqapha emajele. U-Agrizzi uthe uSbu wayekhokhelwa yiBosasa ukuze ashubisele uPetersen. Kuzokhumbuleka ukuthi u-Agrizzi uthe babegwazela noMnuz Simon Mofokeng onguNobhala Jikelele weChemical, Energy, Paper, Printing, Wood and Allied Workers Union ukuze iBosasa ikwazi ukuthola izinkontileka kwaSasol. Uphinde waveza ukuthi uNkk kaMofokeng, uMaureen, waqashwa yiBosasa ukuthi aphathe uphiko lwayo lwezokuqeqesha. Waphinde waveza ukuthi babegwazela abasebenzi bakahulumeni ukuze baqhubeke nokuthola amathenda, abanye babegwazelwa ngisho sebengasasebenzi. U-Agrizzi uveze ukuthi owayengukhomishana wamajele kuzwelonke, uMnuz Linda Mti,wayekhokhelwa uR65 000 ngenyanga ukuze iBosasa ithole amathenda emajele aseNingizimu Afrika. U-Agrizzi uthe ngisho uMti engasekho emajele ngo-2016 wayesakhokhelwa yiBosasa. Uthe uMnuz Gavin Watson wamtshela ukuthi uMti uyazifeza izithembiso yingakho kufanele abhekelelwe. Uveze ukuthi uWatson wasiza uMti ukuthi avule inkampani yakhe iLionorah Investments eyayiqanjwe ngonina. IBosasa yaphinde yafaka ifenisha emzini kaMti oseSavannah Hills. Yaphinde yakhokhela nezindleko zomuzi kaMti owawakhiwa nowaloyo owayeyisikhulu sezimali emajele uMnuz Patrick Gillingham. U-Agrizzi uthe wasiza uMti ukuthi abhale isiphakamiso sokuthi kufanele lume kanjani uhlelo lwezokuphepha lwemidlalo yeNdebe yoMhlaba eyayingo-2010 waphinde wakhokhela amaholidi omndeni kaMti. Uthe wayekhokhela nezifundo zezingane zikaMti ayezithole komunye unkosikazi futhi waqasha nonogada owayeqapha umuzi kaMti. Uveze ukuthi uGillingham wathengelwa iMercedes-Benz E-class, indodakazi yakhe, uMegan, yathengelwa iVW Polo. U-Agrizzi uthe imigomo yaseBosasa yamphoqa ukuthi avule i-akhawunti egameni lomukhwe wakhe ongasekho, uMnuz JJ Venter, ukuze akhokhele izindiza zomndeni kaMti.