UButhelezi ukusho lokhu ngoMgqibelo ntambama ekhuluma esithangamini nabezindaba eThekwini ngemuva komhlangano womhlanhlandlela weqembu abebenawo emini. Okwamanje akucaci noma uButhelezi uzokwamukela yini ukubuyela ePhalamende kulo nyaka uma efakwa ohlwini. “Izinhlaka zeqembu ziyazi ngesinqumo sami sokuzibeka phansi izintambo ekuholeni i-IFP engisimemezele ngo-Okthoba 2017. Iqembu lingicelile ukuba ngilihole kuze kufikwe okhethweni luka-2019,” kusho uButhelezi. Uthe yena nomndeni wakhe banqume ukuthi uma kudlula ukhetho luka-2019 akasezukwamukela ukukhethwa engqungqutheleni yeqembu okuhloswe ukuba ihlale ngemuva nje kokhetho kodwa useyodedela omunye umholi oyokhethwa amalungu. Uthi ngonyaka odlule ubesethi khumu kodwa kwaba nezinkinga ezidale ukuba acelwe ukuba aqhubeke. “Amaqembu amaningi agqigqa ezinkantolo okuyinto engenzeki lapha kithi. Nokho lokhu akusho ukuthi asinazo izinkinga. Sibe nezinkinga lapho kube namagatsha ayimikokotelo, kwaba nabaholi bethu abathile abagwazelwayo, kwaba nobuqembuqembu ngaphakathi okuphoqe ukuba singabi nayo ingqungquthela obekumele ngehle kuyo ngo-2018,” kusho uButhelezi. Ngemuva kokuba ayememezele ukwehla, i-IFP iqale yaba nokulwa kwangaphakathi kwaba khona abazibiza ngokuthi ama-tripple K (Konke Kuhamba Kahle) okuyikhempu yabaholi abebesafuna uButhelezi aqhubeke ahole ngoba besaba ukuthi uma ehamba bayoxoshwa ePhalamende nasezikhundleni abanazo komasipala. Elinye iqembu belibizwa ngokuthi ama-AU (Abusekho Ubunzima). Laba kuthiwa iningi labo lisalambele izikhundla kanti abanye babo bajabulela ukuthi uma uButhelezi ehamba kuzoncipha amandla kwabanye abaholi abathi bese bezibona bebakhulu kunabanye. UButhelezi usehole i-IFP iminyaka engaphezulu kwengu-40 kusuka ephuma kuKhongolose, ethunywe ngabanye abaholi bawo okunguMnuz Oliver Tambo. Useke wazama amahlandla amaningana ukwehla esikhundleni kodwa amalungu emncenga ukuba abuye. Kwesinye isigigaba kuze kwaba nempi eyaqubuka kwababeseka owayengusihlalo kazwelonke we-IFP, uNkk Zanele kaMagwaza Msibi owayethwelwe ngeqoma ukuba athathe izintambo, nowayengunobhalajikelele uMfu Musa Zondi. Lokhu kwaphoqa ukuba uButhelezi aqhubeke naye ekhala ngokuthi akakwazi ukushiya indlu isha. Kumanje kuphakanyiswe igama likaMnuz Velenkosini Hlabisa ukuba athathe izintambo engqungqutheleni. Nokho kubuye kwanamanye amagama abesekhankaselwa emagatsheni okungelikaMnuz Albert Mncwango noMnuz Blessed Gwala kodwa kwaphikwa kuthiwa abakulungele ukuhola iqembu.