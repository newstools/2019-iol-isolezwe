UMncwango, obhale nakuFacebook ngokwebiwa kwetekisi, utshele Isolezwe ukuthi ibigcine ukubonakala ngezithuba zabo 12 ebusuku. Uthe yebiwe lapho kuhlala khona umshayeli wayo eMorningside. “Siyacabangela ukuthi yebiwe entathakusa ngoba umshayeli ubeyibonile isegcekeni ngabo 12 ebusuku. Sisizwe ukufaka udaba kuFacebook ukuze isheshe itholakale,” kuchaza yena. Uthe bathintwe ngowesilisa izolo obatshele ukuthi imoto uyibone ipake emagcekeni amanye amafulethi eNewlands. “Sithinte amaphoyisa siwatshela ukuthi imoto ibonakele eNewlands kodwa asichitha athi kungenzeka ukuthi siyaluthwa. Kudingeke siziyele mathupha sahlangana egaraji nowesifazane osikhombise lapho eyibone khona. Siyithole isicekelwe phansi bakhipha i-tracker,” kusho uMncwango. Uthe ngeke asho ukuthi kukhona abakusolayo ngokwebiwa kwale moto kodwa kungenzeka ukuthi ubugebengu obujwayelekile. Okhulumela amaphoyisa esifundazweni, uColonel Thembeka Mbele, ukuqinisekisile ukuthi livuliwe icala lokwebiwa kwemoto kodwa yatholakala izolo.