Lokhu kuvezwe ngowayeyisikhulu esiphezulu sale nhlangano uMnuz Angelo Agrizzi izolo ngesikhathi ethula ubufakazi kwikhomishini ephenya ngokulawulwa koMbuso yidlanzana. U-Agrizzi uthe kwathengwa isikhwama esibizayo seLouis Vuitton sashuthekwa uR300,000 owawuzoya kwiZuma Foundation. Uthe ukushintshana ngale mali izikhawu eziningi kwenzeka ehhotela iSheraton nasemahhovisi eBosasa. “Zaba ziningi izikhawu kukhokhwa le mali. Ngangibakhona uma lokhu kwenzeka njengoba (isikhulu sakwaBosasa uMnuz Gavin) uWatson kunguye owayenza lokhu kwesinye isikhathi kube nguMnuz Trevor Mathenjwa [esinye sezikhulu zeBosasa). UNkk Myeni wayesondelene noZuma engakwazi ukusiza kutholakale imisebenzi,” kusho u-Agrizzi. Uthe uNkk Myeni wayecela ukuthi kusizwe iZuma Foundation, okubalwa nokuthi kusizwe ngesikhathi uZuma egubha usuku lokuzalwa. Uqhube wathi uNkk Myeni wacela ukuthi kuqiniswe ezokuphepha emzini wakhe. “UWatson wabuza ukuthi singamnikani uNkk Myeni, unkosikazi wami waphakamisa ukuthi athengelwe isikhwama iLouis Vuitton. UWatson wathi uthemba ukuthi uNkk Myeni wayeyinika uZuma le mali. Wasijabulela isikhwama uNkk Myeni waze wangibonga sesihlangana naye ngaso,” kuqhuba * -Agrizzi. Uthe imicimbi yeJZ Foundation yadla ngaphezulu kukaR3.5 million. Uphinde wafunda nencwadi eyabhalwa nguNkk Myeni ebonga iBosasa ngokuhlela omunye wemicimbi yokuzalwa kukaZuma wathi umndeni kaZuma ube nesikhathi esimnandi nobaba wekhaya njengoba isidlo sasihlelwe ngendlela. Ubalule nokuthi uWatson nesinye sezikhulu zeBosasa uMnuz Johannes Gumede, bahlangana noZuma lapho anika uZuma uR300 000. “UWatson wafuna ukwazi ukuthi ngabe imali enikwa uNkk Myeni iyafinyelela kuZuma nakwiFoundation, uZuma wavuma. Ngesikhathi oKlebe sebeqale uphenyo ngenkohlakalo yakwaBosasa, uWatson noGumede baya eNkandla lapho kwakuyobhungwa ngalolu phenyo.” UZuma wabatshela ukuthi uzoshayela ucingo abanye koKlebe. Ephendula intatheli yakwa-eNCA uNkk Myeni uthe akakaze athole sikhwama seLouis Vuitton wathi u-Agrizzi unobandlululo, akabafuni abantu besifazane abamnyama futhi unenzondo.