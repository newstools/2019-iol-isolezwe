Amalungu omndeni kaMnuz Sizwe Mpangase (35) waseSweetwaters, eMgungundlovu, athi ayazisola ngokwamukela indodana (13) kankosikazi wakhe imgwaze yambulala ngoMgqibelo. Elinye ilungu lomndeni elicele ukungadalulwa ngoba lisaba ukugilwa liveze ukuthi le ngane ibivele ingamthandi uMpangase kodwa eqhubeka eyondla eyikhulisa ngoba ezitshela ukuthi ngokuhamba kwesikhathi izomamukela njengomzali. Kuthiwa kuthe kunganake muntu ngoMgqibelo ngo-6 ebusuku kwezwakala beqophisana ngamazwi emuva kwalokho wezwakala esekhala uMpangase isimbhokode ngommese. “Unkosikazi kamfowethu wafika esenezingane ezimbili, eyomfana neyentombazane. Selokhu kwathi nhlo bezingamthandi lezi zingane bezihlala zixabanisa umndeni. Angazi ukuthi yabuya kanjani ingane la ekhaya ngoba yahamba ngenxa yokuxabanisa. Kodwa kusho ukuthi babuye baxoxa nomakoti ngoba bese kungowesibili lo nyaka ihlala ekhaya. Bengivele ngingayithandi indaba yazo ngoba bezixabanisa umndeni,” kusho ilungu lomndeni. UMpangase kuthiwa ubenomoya ophansi engaluthandi udlame. Emuva kwesigameko kuthiwa nonkosikazi wakhe udle phansi wangamhambisa esibhedlela uMpangase. “Mhlawumbe ngabe usindile ubhuti ukube unkosikazi wakhe akamlahlanga. Kuze kwafika o-anti bamhambisa esibhedlela. Umkakhe waya emaphoyiseni wathi ubesaba ukushaywa ekhaya ngoba sekwenzeke lesi sehlo,” kusho ilungu lomndeni. Ethintwa omunye wabafowabo bakamufi, uMnuz Sfiso Mpangase, usiqinisekisile isigameko wathi bashaqekile. “Asikazi lutho sididekile, ubewumuntu ongaluthandi uchuku ngisho endaweni abantu badangele ngale nto. Silungiselela ukumngcwaba ngoMgqibelo, unkosikazi wakhe akekho ekhaya sisamlindile,” kusho uSfiso. Okhulumela amaphoyisa KwaZulu-Natal, uCaptain Nqobile Gwala, uthe likhona icala lokubulala elivuliwe. “Amaphoyisa asePlessislaer asaphenya. Umufi waphuthunyiswa esibhedlela kodwa washona. Umsolwa oneminyaka engu-13 udedelwe ngaphansi kweso labazali,” kusho uCaptain Gwala. Imizamo yokuthola unina womfana ayiphumelelanga njengoba ucingo lwakhe belulokhu lungangeni kodwa washiyelwa umyalezo agcine engawuphendulanga.