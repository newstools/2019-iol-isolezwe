Isidumbu sikaNksz Zandile Mhlongo (38) sitholakale sigqitshwe endlini ebiyakhiwa emzini ebebehlala kuwo nesoka lakhe, kodwa isoka lakhe belithe kubo kamufi ubaleke nelinye isoka. Leli soka elingumakhi kuthiwa kwavukwa ekuseni ngoMgqibelo lingasekho. Kuthiwa belisebenzela kude nasekhaya labuya ngoLwesine ekubeni lalikade lithe lizobuya ngoNcibijane. NgoLwesihlanu labikela umndeni ukuthi umufi uhambe nelinye isoka ebusuku. Unina kamufi uNkk Khapheni Zungu uthe isoka lendodakazi yakhe lamfonela ngoLwesihlanu libuza ukuthi intombi yalo ayifikanga yini ekhaya. Lathi ihambe nelinye isoka laseNigeria ebusuku ngoLwesine. “Ngathi uma ngibuza ukuthi ubengamnqandi ngani ehamba nelinye isoka, wathi usabe ukuthi uzoboshwa uma emvimba. Izingane zakhe zona zathi zilale kukuhle kodwa unina zibuye lapho bezivakashele khona zamfica engasakhulumi ebukeka njengomuntu odle izidakamizwa. “Zathi uyise uthe unina akazange alale ekhaya uhambe nesoka abekhuluma nalo kuwhatsapp ebusuku ,” kusho yena. Uqhube wathi uqale wakukholwa abetshelwa khona uyise wezingane zendodakazi yakhe kodwa kuthe naye engasamtholi ecingweni ekubeni kade ethe uyofuna indodakazi yakhe wasola ukuthi kukhona okushaya amanzi. “Ngifice inhlabathi ebibukeka sengathi yintsha egcekeni ngingaboni ukuthi iphumaphi. Ngabona nendlu ebisanda kukhonkwa imanzi. Izingane zathi uyise uyikhonke ngayizolo kulapho ngisole khona ukuthi ubulelwe wagqitshwa kuyo ngase ngiya emaphoyiseni,” kusho yena. Uthe amaphoyisa afike athinta kule ndawo ngepiki ezwa ukuthi kunendawo ethambile abe esebiza amaphoyisa ezinja, inja yangena ngaphansi kombhede yasibeka kule ndawo ebikhonkiwe kwathi uma kumbiwa kwatholakala isidumbu sendodakazi yakhe. Uma echaza uthe ekhanda isidumbu besigoqwe ngehembe lesoka emzimbeni sigoqwe ngocwazi ngaphezu. Uthe isoka libalekile kodwa liyabafonela lithi lishoda ngemali yokubuya licela balifakele imali. Okhumela amaphoyisa kulesi sifundazwe uCol Thembeka Mbele uthe kuvulwe icala lokubulala esiteshini samaphoyisa KwaDukuza ngemuva kokutholakala kwesidumbu sowesifazane sigqitshwe emzini wakhe ngeSonto. Uthe akukaboshwa muntu.