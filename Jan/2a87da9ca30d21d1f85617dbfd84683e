ZIDLULE nabantu abangu-1612 izingozi ezenzeke emgwaqeni yakuleli ngesikhathi samaholidi kaDisemba nyakenye. Lokhu kudalulwe uNgqongqoshe wezokuThutha uMnuz Blade Nzimande ngesikhathi ethula umbiko ngezokuphepha emgwaqeni ngoLwesithathu. Ngokwalo mbiko obheka izingozi ezenzeke kusukela ngoDisemba 1 kuya kuJanuwari 8, iKwaZulu-Natal ihambe phambili ngesibalo sabantu abafe ezingozini njengoba kudlule abawu-328 kulesi sifundazwe. Ngemuva kwayo kulandele i-Eastern Cape (238) Gauteng (219), Limpopo (178), Mpumalanga (162), Free State (159), Western Cape (149), North West (125) ne-Northern Cape (54). Zimbili kuphela izifundazwe okwehle izinga lokufa ngezingozi kuzo. EGauteng izinga lehle ngo-19%, eNothern Cape lehla ngo-2%. ENorthern Cape izinga linyuke ngo-80% noma isibalo sabafe emigwaqeni sisaphansi kulesi sifundazwe. Kulezi zingozi u-36% wabantu abafa ababengabagibeli, abahamba ngezinyawo (35%) abashayeli (27%) kanye no-2% wababehamba ngamabhayisikili. Lo mbiko ngezinhlekelele ezidlule nabaningi emgwaqeni uphuma nje bekubikwe ukuthi sinyusiwe isibalo samaphoyisa agcwele emgwaqeni kanti nongqongqoshe uphinde waveza ukuthi kuba nama-roablock awu-775. Kulokhu kuboshwe izimoto eziwu-4016, abantu abawu-8057 kwashicilelwa amathikithi awu-765 009 emiqwaqeni yakuleli ngesikhathi samaholidi. UNzimande usole uphuzo oludakayo, ukushayela budedengu, ukukhathala kanye nezimoto ezingekho emthethweni njengomnyombo wezingozi ezenzeka nsuku zonke emgwaqeni yakuleli. Uthe uma lungabonakali uguquko kubashayeli bakuleli iNingizimu Afrika isazoqhubeka ibe nemigwaqo eyingozi.