UMnuz Sanele Gamede oyisikhulu esiphezulu se-Ilada Holdings owenza ePhd kwiSocial Science, wawaphinda kabili amakilasi kaGrade 10, 11 no-12 kodwa wangaphela amandla. UGamede ongumbhali wencwadi ethi ‘The Graduate Pack’, uqale umkhankaso wokweseka abafundi abaqede * -matric nokukhuthaza imindeni yabo ukuthi ibaseke. “Baningi abafundi abagcina bezibulala abanye baphathwe ukhwantalala ngenxa yengcindezi abayithola emuva kwemiphumela ka-matric. Njengomuntu osebenza kakhulu nentsha ukuthuthukisa ezemfundo, nginxusa ukuthi sonke sibambe iqhaza ekwesekeni izingane ezingenzanga kahle ku-matric,” echaza. Uthe yize ayefeyiliswa ukuhlupha esafunda, kwamphaphamisa ukungaphasi u-matric ngoba wayebona ukuthi ngeke akwazi ukulungisa isimo sasekhaya ebesibheda. Echaza ngalo mkhankaso #MatricUngazibulali, uthe uwushumayela ezinkundleni zokuxhumana nasemisakazweni. Uvule nenombolo athe angathintwa kuyo abazali nezingane ezifeyile * -matric ezidinga ukwelukelwa nolunye usizo. Kulo mkhankaso uphinde axwayise nangezikhungo zemfundo ephakeme ezingombombayi nangokukhetha imikhakha efanele emanyuvesi. UGamede ubuye asebenzisane ne-UKZN ukusiza izitshudeni esezithweswe iziqu, ukuzichushisa ngendlela yokuthola umsebenzi nokufaka izicelo. Njengoba sekuzovulwa nasemanyuvesi uthe usebenza nezinhlangano ezahlukene ukusiza abafundi abafuna ulwazi ngezinye izikhungo nemfundo ephakeme. UGamede ophinde afundise iSmall Medium and Micro Enterprises ejele eWestville eThekwini, ngo-2016 wahlonishwa ngeKZN Young Achievers Awards. Ngonyaka odlule watheswa iziqu zeMasters kwiCultural and Media Studies e-UKZN. Inombolo yokweluleka abafeyile * -matric ithi: 072 806 9092.