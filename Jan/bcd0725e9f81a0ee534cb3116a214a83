Izolo abalandeli bakaMncwango bebeshaqekile uma bebona umbhalo wakhe kufacebook ethi: “UNkulunkulu kuphela ozonquma ngempilo yami, angazi ngisinde kanjani kule ngozi kodwa wuNkulunkulu. Angifisi nokubona izithombe zemoto yami njengamanje. Ngisindiswe yi-seatbelt yilokho engikukhumbulayo. Ngiqeda kwenza iCT scan bese ngiyohlinzwa kodwa konke kuzohamba kahle,” Ngesikhathi Isolezwe lishayela uMncwango, ucingo lwakhe lubanjwe womunye umuntu othe ngeke akwazi ukuphawula ngengozi. Uye wakuqinisekisa ukuthi uzohlinzwa kodwa ucela kuthintwe abakhulumela iDA KwaZulu-Natal ngoba yena akakhulumi nabezindaba. UNksz Philisiwe Sefatsa, okhulumela iDA KwaZulu-Natal, uthe uMncwango uvelelwe yingozi esendleleni ebheke emahhovisi eDA lapho ebezohlangana khona nabanye abaholi bese beyogqugquzela abantu ukuthi babhalisele ukuvota. “Sithole ukuthi uMncwango ubesuka kwakhe ebheke emahhovisi ethu ngesikhathi ehlelwa yingozi. Kubukeka sengathi kukhona okumphazamisile emgwaqweni okuholele engozini. Akashayisananga nenye imoto futhi ubeyedwa ngesikhathi imoto yakhe igingqika. Usesibhedlela njengamanje futhi siyaxhumana naye. Uzohlolwa wodokotela futhi sinethemba lokuthi uzoba ngcono,” kusho uNksz Sefatsa.