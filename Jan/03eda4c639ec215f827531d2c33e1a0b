UMnuz Lungisani Sikhakhane (34) kuthiwa ubebuya eRoodeport, eGoli, esezongena kwakhe sekubheke phakathi kwamabili ngoMgqibelo ebusuku ngesikhathi edutshulwa. USikhakhane ushiye i-DA ngoJuni 2016 sekusondela ukhetho lohulumeni basekhaya waba yilungu le-ANC. Ushiye i-DA eseneminyaka emihlanu eyikhansela layo wangena kuKhongolose ngoba ekhala ngokucwaswa kwamakhansela amnyama. “Amakhansela amnyama ayagqilazwa kwi-DA kunawamaNdiya nawabelungu. Amnyama anikezwa amaward awu-10 kodwa izinsiza zokusebenza angazitholi. Amhlophe nawamaNdiya anikwa amawadi amabili kuphela yikho ngishiyile ngaya ku-ANC,” washo kanje uSikhakhane mhla emukelwa nguSihlalo we-ANC ekomkhulu layo iSeme House eThekwini ngoJune 26, 2016. Nokho i-DA yakuchitha lokhu yathi uhanjiswe ukuvilapha nokuthi wayengafakwanga ohlwini lwababevezobuyela ebukhanseleni. Yaveza nokuthi i-ANC imgabisele ngamathenda. Umkhulumeli we-ANC esifundazweni, u-Advocate Nomagugu Simelane-Zulu, uthe bashaqekile ngokubulawa kukaSikhakhane ngoba bese bethi ukubulawa kosopolitiki eMgungundlovu kuyanqandeka. Uthe basazama ukuthola yonke imininingwane ngokwenzekile Umholi we-DA esifundazweni, uMnuz Zwakele Mncwango, uthe bashaqeke kakhulu ngoSikhakhane ngoba ubengumholi ozilungele. “Angikusho lokhu ngoba eseshonile kodwa kuthe noma eseyishiyile iDA waya ku-ANC, akazange azakhele izitha kithi. USikhakhane ubevuthiwe kwezepolitiki ngoba besiqhubeka sixoxa naye nasezinkundleni zokuxhumana. Nokho uyisebenzele i-DA waze wanxusa umndeni wakhe ukuba uyijoyine njengoba nomfowabo omlamayo, uThembelani Sikhakhane, eyikhansela lethu eHowick,” kusho uMncwango. Umfowabo kaSikhakhane kuthiwa uzithele kulesi sigameko sokubulawa kwakhe efika ebuya eDubai. Izolo kuze kwashaya isikhathi sokushicilela engatholakali kanti obambe ifoni uthe umatasa. UColonel Thembeka Mbele wamaphoyisa eKZN uthe uSikhakhane ushonele esibhedlela kodwa abakabophi muntu ngoba basaphenya.