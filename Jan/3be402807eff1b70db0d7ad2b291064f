UZOLINDA elinye isonto ngaphambi kokuthi akwazi ukufaka isicelo sebheyili owesifazane waseKlarinet, eMpumalanga, osolwa ngokubulala izingane zakhe ezine ngamaholidi kaKhisimuzi. UNksz Zemhle Zinhle Maditla (24) uvele eNkantolo yesiFunda eWitbank ngoMsombuluko lapho ebhekene khona namacala amane okubulala. Kubikwa ukuthi ngosuku ‘abulala’ ngalo izingane zakhe naye wayazama ukuzibulala kodwa wangaphumelela. Ubegcinwe esibhedlela ngaphambi kokuthi avele enkantolo kanti icala lihlehliselwe isonto elizayo njengoba kusaqhubeka uphenyo. Izingane zikaNksz Maditla ezatholwa zigoqwe ngoblankethi endlini, zagcina ukubonakala emphakathini ngoDisemba 26. Umsolwa kuthiwa wafonela umndeni wawushiyela umyalezo othi ubashiyele isipho sikaKhisimuzi egunjini lakhe lokulala ngoDisemba 30. Ekhasini likaNksz Maditla kuFacebook abangani bakhe bebelokhe bebuze njalo ukuthi kungani ‘ebulale’ izingane zakhe. Icala lizobuyela enkantolo ngoJanuwari 14. 