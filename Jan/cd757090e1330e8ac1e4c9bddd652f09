Lokhu kushiwo okhulumela amaphoyisa kaMasipala weTheku uSenior Superintendent Parboo Sewpersad. USewpersad uthe kusukela ngo-Disemba 1, 2018 babophe abaphule umthetho emgwaqweni abangaphezu kuka-26 000. “Ngosuku lukaNcibijane nolwandulela lona sibophe abashayeli abangu-28 ngamacala okushayela bephuzile. Uma ubheka izibalo zethu kusukela ngoDisemba 1 bangu-26 000 abantu abaphule imithetho emigwaqweni esibabophile. Yize kunjalo abantu baziphathe kahle ngoNcibijane ngoba azibanga khona izigameko eziningi ezibikiwe ngaphandle kwezinto ezincane. Ngisho nasemabhishi baziphathe kahle abantu yize bekugcwele kakhulu,” kusho uSewpersad. Izinkumbi zabantu ziligubhe emabhishi ahlukene aseThekwini usuku lokuqala lonyaka ka-2019 izolo njengoba bekugcwele ngesikhathi Isolezwe lihambele ebhishi. USewpersad uthe eminye imigudu eya kwamanye emabhishi bekuphoqeleka ukuba bayivale ngenxa yokugcwala kakhulu. “Uma sekugcwele kakhulu ebhishi kuba inkinga uma kukhona ominzayo, abezimo eziphithumayo ababe besakwazi nokungena olwandle ngenxa yokugcwala kakhulu,” kusho uSewpersad. ENorth Beach, umndeni wakwaNgiba eWaterloo ngaphandle kweTheku ubungabanye babantu abavakashele ebhishi. UNksz Thule Ngiba uthe amalungu angu-10 omndeni wakhe akhethe ukuzogubha usuku lokuqala lonyaka olwandle. “Sizojabula njengomndeni ukuthi singenile onyakeni omusha,” kusho uNksz Ngubo. UNkk Patience Masinga ubehamba nendodakazi yakhe uNksz Nompumelelo Masinga nomzukulu wakhe * -Siphesihle Masinga (9) obekuwusuku lakhe lokuzalwa uthe: “Siyaqala ukuvakashela eThekwini, sibone ukuthi kuzoba kuhle sigubhe usuku lomzukulu wami lapha ngoba akakaze avakashe kule ndawo. Siphinde sigubhe usuku lokuqala onyakeni sizibhukudela,” kusho uNkk Masinga.  