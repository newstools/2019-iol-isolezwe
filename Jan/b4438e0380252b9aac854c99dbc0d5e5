Imithombo ethembekile ipotshozele Isolezwe ngeSonto ukuthi uMpanza obewumphathisiteshi woKhozi FM, ugcine emsebenzini ngoLwesihlanu, washiya abaningi bemangele ngokwesula kwakhe. Kuthiwa uMpanza ufike emsebenzini ngosuku lwakhe lokugcina engakhombisi lutho nje, efana nasemihleni kanti ufihle induku emqubeni ushushumbisa incwadi yokwesula. Umthombo othembekile ongaphakathi uhlebele leli phephandaba ukuthi kunabaphenyi abebengahleki abebeshishibeza uMpanza ngolumabhaxa, bemphenya kabanzi bagcina betholile ukuthi kukhona lapho abe namabatha khona. "Wesulile impela ekhala ngokuthi ubesekhathele yizinto ezithile ebezimsebenzisa kabi kodwa akafunanga ukuphumela obala ukuthi yini ebimkhathazile emsebenzini," kusho umthombo. Phambilini kuke kwavela amahlebezi okuthi kunophenyo olunzulu lwangaphakathi obelwenziwa oluthinta izikhulu ngodaba lwenkohlakalo futhi leli phephandaba like labika ngalokho. Kuthiwa kugxabha izisu kubasebenzi uma kubonakala ithimba labaphenyi ngoba kuyaziwa ukuthi bayaliphenya ibheshu abadlali. Okhulumela iSABC uNeo Momodu ukuqinisekisle ukwesula kukaMpanza. "Bekunophenyo obeluqhubeka olunzulu kwavela ubufakazi bokuthi kukhona angakwenzanga ngendlela njengoba esefake incwadi yokwesula esikhundleni sakhe," kuchaza uMomodu. UMpanza ukuqinisekisile ukuthi wesulile. â€œKuyiqiniso ukuthi ngisulile emsakazweni. Ngikwenze lokhu ngenxa yesimo ebengisebenza ngaphansi kwaso nangokubhekelela ukuphepha komndeni wami," kusho uMpanza. UMpanza uqokelwe esikhundleni sokuba umphathisiteshi salo msakazo Ukhozi FM ngo-2010 ethatha izintambo ezazibekwa uBhodloza Nzimande eseyodla endala. Zibuye zakhwela waba yimenenja yeSABC KwaZulu-Natal ngesikhathi uZamambo Mkhize obebambe lesi sikhundla eseyodla endala. Leli phephandaba libuye lahabula emithonjeni yalo ukuthi uMpanza uhlela ukwedlulisela udaba kwaCCMA ngoba ukwesula kwakhe kumayelana nentuthu yangaphakathi ebimkhingca kanzima. Uhamba nje uMpanza besekunesikhathi kunemibiko yokungezwani kwakhe nophethe ezinhlelo kuKhozi FM uZandile Tembe. Lokhu kuthiwa kudale uqhekeko kubasebenzi boKhozi FM, abanye beseka uMpanza kuthi abanye behamba noZandile. Abanye kuthiwa bakikize buthule njengoba kukhona abasebenzi abebefuna vele ukuthi uMpanza aphume ngesango.