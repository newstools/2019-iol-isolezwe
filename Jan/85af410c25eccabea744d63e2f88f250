Uthisha, obeyiHOD, uxoshwe ngemuva kokuqeda ukumakela abafundi kwavalwa nomholo obekumele awuthole ngoNovemba. Uxoshwe emsebenzini ngemuva kokuba omunye uzakwabo wesifazane emsole ngokuthi wamdlwengula ekhishini lesikole wamngena ngemuva. Izolo bekunomhlangano lapho abazali beshaye phansi ngonyawo bathi abazukuvuma isikole sivulwe engabuyile uthisha oxoshiwe. Bebebeke namatshe namathayi esangweni. Izolo isimo besiqashwe amaphoyisa atheleke nomhloli. “Okokuqala umhloli akasitsheli ukuthi sithathwe kanjani isinqumo sokuxosha uthisha ekubeni kungazange kwenziwe uphenyo. Okunye akuzange kuvulwe necala emaphoyiseni. Akugcini lapho kodwa umkhandlu ophethe othisha, iSouth African Council of Educators, awuzange ubikelwe. Sifuna incazelo ngoba nothisha okuthiwa wadlwengulwa akabuyanga kuthiwa useyofundisa kwesinye isikole,” kubhoka omunye umzali okhulume neSolezwe kodwa onqabile negama lakhe. Okunye okuvezwe abazali wukuthi babikele umhloli ukuthi basola umbango wesikhundla sokuhola isikole okuthiwa ubuvele ushisa phansi ophakathi kukathishomkhulu nothisha oxoshiwe. Uthishomkhulu kuphoqeleke ukuthi izolo awushiye umhlangano ahambe ngenxa yezinsongo okuthiwa ubezithola kubazali. Omunye umzali ubuze umhloli ukuthi kungani umama ophekayo exoshiwe emsebenzini. Kuthiwa uxoshwe ngemuva kokwethula ubufakazi obebuvikela uthisha oxoshiwe. Kubuye kwaba nemibuzo ngokushesha komnyango ukuthatha isinqumo sokuxosha uthisha kodwa izindlu ezincane esikoleni zingasebenzi ngoba kuthiwa umnyango uthatha isikhathi eside ukungenelela. USihlalo wesigungu esilawula isikole, uMnuz Skebhe Dlangisa, ucele kumhloli, uMnuz Mandla Nxumalo, ukuba avume isikole sivulwe ngoba akufanele kuphazamiseke ukufunda. Umhloli uthe udaba lukathisha oxoshiwe uzoludlulisela ehhovisi lesifunda. Abazali bavele baduba bahamba. Uthisha uthe ngeke akwazi ukuphawula ngoba usafuna ukulandela imigudu yomnyango ngokuxoshwa kwakhe. Okhulumela uNgqongqoshe uMthandeni Dlungwane, uMnuz Kwazi Mthethwa, uthe bacela uthisha aphuthume emahhovisi esifunda aseZululand ukuze kulungiswe udaba lwakhe. Uthe uyazi lapho eqashwe khona ngakho akasukume aqonde khona. Uthishomkhulu uzanyiwe ocingweni ukuze aziphendulele kodwa belungangeni nomyalezo athunyelelwe wona wangawuphendula. 