UMnuz Shaik Emam Mansoor obuye abe yilungu lePhalamende, uthuse ozakwabo kuNFP ngokuziqoka njengogaqele isikhundla sokuba uNdunankulu waseWestern Cape ngaphandle kokuphakanyiswa ohlwini lwamagama asuka ezinhlakeni zeqembu, abazomela ezifundazweni nasePhalamende. Kumanje unezikibha zeNFP ezibhalwe ngesiBhunu ezinobuso bakhe esikhundleni sobukaNkk Magwaza-Msibi. “Nguwumuntu wabantu, ngakho lapho engihamba khona bayangivimba bafune ukuthatha izithombe nami. Base bathi yini ngingameli iNFP okhethweni njengomengameli. EWestertn Cape, Eastern Cape naseGauteng bafuna kufoloswe ngami njengondunankulu noma umengameli. Nokho ngiyabachazela ukuthi uyedwa uMengameli kuNFP uKaMagwaza-Msibi. Okubuhlungu ukuthi ngiyahlaselwa kuNFP ngabaholi abafana noSphamandla Ntombela okuyibo ababulala iqembu. Bayangicwasa ngoba ngiyiNdiya basho namagama anokucwasa ngobuhlanga bewaqondise kimi,” kukhala uMansoor. UMnuz Sphamandla Ntombela uthe bakhathazekile ngoMansoor ngoba uphula imigudu yeqembu ehambisana nokufakwa kwabantu ohlwini oluya ePhalamende nasezifundazweni. “UMansoor wajutshwa eKapa ukuyomela iqembu ePhalamende. Lokhu akushoyo asisakwazi. Yebo wasibikela ukuthi abantu bakhona bayamfuna kodwa iqembu alikaluphothuli uhlelo lohlu lwamagama abantu abazolimela ezinhlakeni ezahlukene. Ngakho asikwazi lokhu akwenzayo kokuzibeka engaqokiwe ukuba asimele njengondunankulu,” kusho uNtombela.