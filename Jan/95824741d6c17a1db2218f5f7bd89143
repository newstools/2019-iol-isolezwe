Kuvela ukuthi kwenzeka lesi sigameko nje, abenzi bobubi bebezama ukumduna imoto yakhe ngeSonto ebusuku, eMgungundlovu. USbu kuthiwa ulimale kabi esifubeni nasengalweni ngesikhathi laba balisa bevulela ngenhlamvu bebhekise kuye. Okhulumela amaphoyisa KwaZulu-Natal, uColonel Thembeka Mbele uthe, okwamanje akukabanjwa muntu ngalesi sigameko. Ekhuluma neSolezwe, uSbu uthe isimo sesingcono njengoba esephumile egunjini labagula kakhulu. “Ngiyabonga kakhulu. UNkulunkulu ube muhle ngempela futhi ngiyalulama. Ngizodluliselwa egunjini labalulamayo njengoba sengiphuma kwelabagula kakhulu,” kuchaza yena ngamafuphi. Lo msakazi, kuvela ukuthi kwenzeke lesi sigameko ekwenye yezindawo afuna ukuqala kuzo ibhizinisi kuleli dolobha. Kuvela ukuthi ubemile ngaphandle kule ndawo ngesikhathi kuqhamuka abalisa okungaziwa ukuthi bangaki, bevulela ngenhlamvu. Kuthiwa isicabha esisohlangothini lomshayeli besizimbobombobo yizinhlamvu. Kuvele ukuthi ngesikhathi edutshulwa uSbu ushaye imoto wayofuna usizo, nagcine ngokuthi angene egaraji nala engalutholanga khona njengoba abantu bevele bathuka, babaleka ngisho nabasebenzi. Ngesikhathi engalutholi kule ndawo uqhubekile wazishayelela nokuthe endleleni waluthola wase ephuthunyiswa esibhedlela. Izolo ohlelweni Indiza Nathi, uMroza Buthelezi ubelokhu elimemezele njalo elokuthi lo msakazi nakanjani akaqhubeke elulama. Abantu bakuleli ngisho nosaziwayo, nayizolo, bebelokhu bemfisele ukwelulama.