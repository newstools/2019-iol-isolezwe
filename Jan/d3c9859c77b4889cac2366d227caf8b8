UMNYANGO wokuHlunyeleliswa ngeziMilo kuleli uphenya izinsolo zokuthi umfundisi waseNigeria obhekene noxhaxha lwamacala okunukubeza ngokocansi, uMfundisi Timothy Omotoso,  uphethwe ntofontofo kunezinye iziboshwa. NgoMsombuluko kubikwe ukuthi u-Omotoso, osejele iSt Albam Prison ePort Elizabeth, usakwazi ukushumayeza ibandla lakhe esejele esebenzisa iselula. Ngokomthetho wamajele kuleli amaselula awavumelekile kwababoshiwe. Okhulumela lo mnyango uMnuz Singabakho Nxumalo uzichithile lezi zinsolo kodwa waveza ukuthi sebeqale uphenyo. “Sesisungule ithimba elizophenya ngalezi zinsolo. Kuyasikhathaza kodwa kumele siqinisekise ukuthi wonke umuntu uyawulandela umthetho emajele ethu,” kusho uNxumalo. U-Omotoso ubhekene namacala okubalwa kuwo ukunukubeza ngokocansi, ukudlwengula, ukushushumbisa abantu namanye. Icala lika-Omotoso elibhekwe ngabomvu  kulindeleke ukuthi liqhubeke ngoFebruwari 4. 