UMnuz Mabilabila Kunene oyiMeya yaseNquthu nokuyilapho obekusingathelwe khona umcimbi, akalubhadanga emcimbini kusuka uqala ngoJanuwari 20 kuze kube nguLwesihlanu. “Le nto ayenzile isenze sambuka ngenye indlela. Hawu, unesibindi uKunene sokuduba umcimbi obuhanjelwe uMntwana wakwaPhindangene ngoba nje engezwani neMeya yaseMzinyathi uPetros Ngubane. "Uyazi njengoSobaba wedolobha laseNquthu nguye okufanele asemukele kodwa abantu bakhona naye uMeya bebengabonwa nangokhalo. Angazi yini lena ayenzayo ngoba phela uMzinyathi nawo usawuMasipala we-IFP,” kusho lo mholi oqavile nosesigungwini esiphezulu se-IFP. Omunye uthe badumele ngeNquthu ukuba ibahlekanise nabantu. “Angikazi uKunene udinwe yini kangaka. Uyazi umasipala wakhe minyaka yonke uhamba phambili kulo mcimbi,” kukhalaza omunye umholi we-IFP oyiMeya komunye womasipala abaKwaZulu-Natal. UKunene ubengatholakali, ucingo lukhala luze luzithulele. Esinye sezikhulu zaseNquthu sihlebele Isolezwe ngeSonto ukuthi uKunene ubekhishwa inyumbazane ngalo mcimbi futhi izinhlelo zawo bezisingethwe wuMzinyathi nokwenza kwacaca ukuthi iNquthu ayinandawo. Uthe nangoLwesibili babengazi lutho, wathi yingakho iMeya ivele yangalubhada. Okhulumela umasipala waseNquthu, uMnuz Thokozani Nyandeni, uthe akekho umholi wabo odube umcimbi. “IMeya ayiwudubanga umcimbi futhi besazi zonke izinhlelo ngoba uMnyango wezobuCiko namaSiko esiFundazweni noMasipala uMzinyathi bebeyibambela lapha eNquthu imihlangano yaseSandlwana,” kusho uNyandeni ngamafuphi.