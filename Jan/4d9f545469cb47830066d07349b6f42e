Abantu abebezofuna izikhala zokufunda bakhandene ezikhungweni zemfundo ephakeme kusukela ekuseni izolo eThekwini. Phakathi kwababezofuna izikhala zokufunda eDurban University of Technology (DUT) izolo bekukhona uSnenhlanhla Ngcobo waseMthwalume obehamba nabangani bakhe oBusisiwe Cele noNokubonga Cele. “Ngafaka isicelo sami ngonyaka odlule sokwenza izifundo zePhotography kodwa ngachithwa. Ngangikade ngibhalise nezinye izifundo okubalwa kuzo iPublic Relations kodwa nakuyo abazange bangithathe. Manje ngeke ngihlale ekhaya ngingenayo indawo yokufunda, ngizobheka ukuthi isikhala asikho yini,” kusho uSnenhlanhla. Umngani wakhe uNokubonga uthe ubebekise ngoJuni ngonyaka odlule ukuba enze izifundo zobuntatheli kodwa wangathathwa. “Bangitshela khona ngonyaka odlule ukuthi isicelo sami asiphumelelanga. Kuthe noma sengithole imiphumela yami ngathola amaphuzu awu-29 kodwa namanje isicelo sami asamukelekile. Engikufunayo yithuba lokuba ngifunde manje bathi abathathi muntu,” kusho uNokubonga. Iphepha ebelichonywe odongeni eDUT belikubeka kucace ukuthi abekho abafundi abazothathwa abangazifakanga izicelo zokufunda ngoba sekugcwele abantu bazibekisela izikhala ngonyaka odlule. Nakuba bengakazitholi izikhala sokufunda kodwa bathe bazolokhu beya ezikhungweni ezehlukene bashaye uhele kuze kube bayazithola izikhala. Nase-Unisa, eThekwini, bekunezikhalo ezifanayo abafundi bebuyiselwa emuva ngoba zingekho izikhala zokufunda. UMenzi Sikhakhane, waseSikhaleni, obezobhalisela izifundo zobuthishela, uthe: “Selokhu ngifike ngo-8 ekuseni ngithi ngizofuna isikhala sokufunda kodwa angikaze ngingene ngaphakathi ngimile lapha ngaphandle alukho usizo engilutholayo.” UBusisiwe Bhengu noSphesihle Ndondwana baseClermont abafuna ukwenza izifundo zobuthishela nabo bebenenkinga efanayo. “Ngiqede umatric ngo-2017 kodwa isikhala sokufunda ngangasithola. Ngo-2018 ngihlale ekhaya unyaka wonke. Ngibe sengifaka isicelo sokufunda kodwa zonke izikhungo zingichithile. Kumanje angazi ngizokwenzenjani ngoba ngifuna ukwenza izifundo zobuthishela,” kusho uBusisiwe. Ezindongeni zase-Unisa bekunanyathiselwe izimemezelo ezinxusa izitshudeni ukuthi zibekise izikhala zokufunda online.  