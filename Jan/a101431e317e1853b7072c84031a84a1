Bekuvulwa ngokusemthethweni ifemu edale amathuba omsebenzi angaphezu kuka-500. Kudle uR81 million ukuvulwa kwefemu okuthiwa iyona enkulu esifundazweni. Umsebenzi wokuyivula, oxhaswe yiKZN Growth Fund noMnyango wezokuHweba neziMboni, waqala ngo-2016. Oyisikhulu esiphezulu kule femu, uMnuz Sizwe Mbanjwa, ukugcizelele ukuthi iphethwe ngabamnyama kuphela. Uthe bangu-85% abesifazane abaqashwe kule femu okwenziwa kuyo izingubo zokugqoka. Intsha eqashiwe ingu-80%. “Esikudingayo singosomabhizinisi abamnyama wukunikwa ithuba lomsebenzi. Sidinga uhulumeni aqinisekise ukuthi ifemu iyaqhubeka ngokuthi asixhase lapho sidinga khona usizo. Bangaphezu kuka-500 asebeqashiwe kanti ngenyanga ezayo sizokhulisa isibalo sibe * -700,” kuchaza uMbanjwa. UMbanjwa uthe basezingxoxweni nezitshudeni ezenza imfashini eDurban University of Technology ukuze basebenzisane nazo. UNksz Precious Blose (27), waseMthebeni eNdwedwe, uthe uqale ngonyaka odlule ukusebenza kule femu. Ubekade esebenza kwenye ifemu kodwa wafundiswa kabusha omunye umsebenzi e-ABA. UNksz Slindile Sibiya (38) waseWaterloo naye uqale ngonyaka odlule ukusebenza. Uthe ubengakwazi ukuthunga ngomshini kodwa waqeqeshwa ngesikhathi efika e-ABA. UZikalala uthe bazimisele ukubuyisa isithunzi embonini yendwangu eke yashayeka kakhulu. “Sizoqinisekisa ukuthi siqinisa umthetho kuzo zonke izintuba ezingenela kuleli ukuze sivikele izimboni. Sizoqinisekisa ukuthi izimpahla ezingenayo zingena ngokusemthethweni futhi zisezingeni elifanele. Sifuna nokugcizelela ukuthi kuthengwe izimpahla ezenziwe kuleli ukuze kukhule umnotho,” kusho uZikalala. Uthe ukuvulwa kwefemu akudalanga amathuba eThekwini kuphela kodwa kunabesifazane abasuka ezindaweni ezikude ezisemakhaya ngisho nase-Eastern Cape. Uveze nokuthi iKZN Growth Fund ixhase ngoR40 million kule femu futhi isazoqhubeka nokusimamisa izimboni esifundazweni. UMagwanishe uthe uhulumeni ufuna ukudala amathuba omsebenzi angu-60 000 kwezezimboni eminyakeni ezayo.