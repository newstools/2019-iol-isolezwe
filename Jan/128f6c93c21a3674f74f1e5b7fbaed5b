UMehana umfundisi omkhulu we-ANC ohlale evula imigubho emikhulu. Esitatimendeni esithunyelelwe abezindaba izolo, uMkhulumeli we-ANC uMnuz Zizi Kodwa, uthe i-ANC idumele ngokuzwa izinto okuthiwa zikhulunywe uMehana kwi-video. “Izinkulumo ezihlambalaza futhi ezibukela phansi abantu besifazane azinandawo lapha ezweni elinomthethosisekelo ogqugquzela isizwe esingacwasi ngokobulili,” kusho uKodwa. Uthe i-ANC isimbikele uMbhishobhi oMkhulu waseWeseli uBhishobhi Zipho Siwa ukuthi uMfundisi Mehana ngeke asaba yingxenye yomgubho weJanuwari 8. Kukholakala ukuthi lenkulumo eyenziwe nguMehana iyona eyenze wahoxiswa ekutheni abeyingxenye yeJanuwari 8. ezoba seMoses Mabhida eThekwini ngoMgqibelo ngesonto elizayo. UMehana usexolisile wacela intethelelo ngenkulumo eputshukile lapho kade ehlambalaza khona abantu besifazane ngesikhathi ekhuluma noMnuz Raymond Sibanga. Esitatimendeni uMehana uthe uyaxolisa ngenkulumo ayenzile wathi uyayihoxisa “Ngiyaxolisa ngokuzithoba kuMfundisi uNomphithizelo Sibhidla igama lakhe engilibalile enkulumeni yami, ngiyaxolisa kakhulu ngokuthi igama lakhe lingcolisekile kungafanele,” kusho uMehana. Uqhube wathi ufuna ukuxolisa futhi nakubo bonke abefundisi besifazane ebandleni abadelelekile. NgoMsombuluko, ibandla laseWeseli likhiphe isitatimende lapho liziqhelelanisile nenkulumo okuthiwa yenziwe uMehana. USiwa uthe inkulumo kaMehana ayimele umbono webandla. “Siyibonile ngokukhathazeka indlela okudelelwe ngayo abantu besifazane, ibandla seliqale uphenyo,” kusho uSiwa. UMehana akusikho okokuqala ukuthi abe sezindabeni njengoba naphambilini kuke kwakhulunywa ngaye ngemuva kokuqokwa i-ANC njengoMfundisi wayo omkhulu. Ibandla laze lanquma ukuthi abefundisi balo akumele babe nezikhundla ezibaphoqa ukuthi babe namahhovisi emaqenjini ezombusazwe ngoba lokho kuphazamisa umsebenzi wabo.