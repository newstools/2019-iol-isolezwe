Lokhu kushiwo uNgqongqoshe wezokuThuthukiswa koMnotho nezokuVakasha KwaZulu-Natal uMnuz Sihle Zikalala, obehambisana neMeya yeTheku uNkk Zandile Gumede, izolo ngesikhathi begasela ezitolo eChesterville nasePhoyinti eThekwini, kubhekwa ukuthi zinawo yini amaphemithi okusebenza. Kuvalwe ezimbili ePhoyinti okutholakale ukuthi azinawo amaphemithi. Esinye sitholakale sidayisa ukudla kwezingane osekudlulelwe yisikhathi, okunye okubhalwe ukuthi sadlula ngo-2015. “Siqala lo mkhankaso ngoba sifuna ukuqeda umkhuba wokusebenza kwamabhizinisi angenayo imvume. Sizoya nasemalokishini sibheka abadayisa kumakhonteyna esingazi nokuthi bawathathaphi. Sizowashaqa lawo makhonteyna ngoba iningi labo abanayo imvume yokudayisa. Ngeke sikhethe bala kulo mkhankaso kodwa sizosihamba sonke isifundazwe,” echaza. Uthe abazogcina lapho kodwa bazowaseka amabhizinisi asebhalisile bakhuthaze nokuthi athenge izimpahla ezinkulu. UNkk Gumede uthe uphoxekile ukuthi kunezitolo ezidayisa ukudla osekudlulelwe isikhathi kangaka eThekwini. Uthe bazoyalela amaphoyisa kamasipala ukuthi azibheke lezi zindawo ezivakashelwe izolo. Ukhuthaze umphakathi ukuthi uphumele obala uma unezinkinga zokuthola amaphemithi, ucebe nezikhulu zikamasipala ezibaqolayo ngawo. “Sizogasela ezitolo njalo ngesonto ukubheka ukuthi iyalandelwa yini imithetho yokusebenza.” UMnuz Faruq Umar obedayisa esitolo esinokudla okudlulelwe isikhathi, uthe ubenganaki ngoba akayena umnikazi wesitolo. Abanye abanikazi bezitolo ePhoyinti bavele bazivala ngesikhathi bebona kuqhamuka ithimba ebelizogasela. Omunye ubanjwe esebaleka, wabuyiselwa ngaphakathi esitolo esidayisa amathayi, okutholakale ukuthi asikho emthethweni. INational Freedom Party (NFP) isiwugxekile lo mkhankaso wokugasela amabhizinisi amancane. Okhulumela iNFP uMnuz Sabelo Sigudu uthe, uZikalala nemeya baqala impi engenasidingo futhi ekhombisa ukungazwelani nosomabhizinisi abancane. Uthe ukugasela ezitolo zabamnyama kushaqwe namakhonteyna, akuhambisani nohlelo lokuguqula isimo somnotho olushunyayelwa uZikalala. “Siyanxusa ukuthi umphakathi uvikelane kulo mkhankaso ohlose ukubulala amabhizinisi abamnyama. Uma ungqongqoshe efuna ngempela ukuqinisa umthetho, kumele aqale ngabokufika abadayisa ngokungemthetho. Abantu bazokwenza ubugebengu ngoba kuliwa nabo uma bezama ukuziphilisa,” kusho uSigudu.