UBOSHIWE owesilisa waseMgungundlovu osolwa ngokushaya intombi yakhe engumlingisi wemidlalo yesiteji eyisola ngokuba nobudlelwano nowesilisa eyake yathandana naye, okuthiwa bebelingisa naye indawo yezithandani. Lesi sigameko esimangaze abaningi ngemuva kokusabalala kwezithombe zalona wesifazane, senzeke ngempelasonto, lapho uLondiwe Ngcamu (30), waseSobantu, esale emabokoboko ngemuva kokushaywa. Ekhuluma neSolezwe uthe, ukuziba izimpawu zokuhlukumezeka ebezikhonjiswa isoka lakhe yikhona okumbeke kulesi simo akusona manje. “NgoMgqibelo siphume ebusuku siqeda kukhombisa omunye wemidlalo, eWinston Churchill Theatre. Bekumele angilande kodwa wangafika ngesikhathi ngimshayele ucingo wangitshela ukuthi ukwenye yezindawo, ngakhetha ukuya kuye kodwa saphambana endleleni. Ngimshayele ucingo weza lapho bese ngime khona nokuthe sengibona imoto yakhe kwasuka enye ebiphambi kwami yahamba,” kusho uLondiwe. Uthe uyise wezingane zakhe ezimbili uthe efika kuye ubesedinwe eveva. “Ungitshele ukuthi le moto esuka eduze kwami eyowesilisa engangithandana naye. Ungitshele ukuthi vele mina naye sesibuyelene njengoba kukhona indawo yokuqabulana esiyidlalayo kulo mdlalo nokucacisa bha ukuthi sesiyathandana. Ngizamile ukumchazela nabanye akade bekhona bamchazela kodwa wangezwa lutho waqala wangishaya wangifaka emotweni sahamba wafike nalapho ahlala khona waqhubeka nokungishaya ngakho konke obekuseduze kwakhe,” kuchaza yena. Uthe ubemshaya ngezimpama, inqindi aphinde amshaye ngekhanda phansi, okuyinto emenze waba kulesi simo abonakala ekusona esithombeni. “Namanje ngisesesibhedlela njengoba odokotela besangibheka ukuthi akukho yini lapho ngilimele khona kakhulu,” kuchaza yena. Uthe ujabule ngokuboshwa kukayise wezingane zakhe futhi abantu besifazane uyabanxusa ukuthi uma kukhona izimpawu zokuhlukumezeka basheshe baphume ebudlelwaneni obunjalo. UNgqongqoshe wamaSiko namaCiko KwaZulu-Natal, uNkk Bongi Sithole-Moloi usigxekile lesi sigameko asifanise nesobulwane. “Izigameko ezifana nalezi sihlale sizigxeka kakhulu. Okwenziwe kulona wesifazane kubi kakhulu futhi kuthuse hhayi abantu baKwaZulu-Natal kuphela kodwa nabakwezinye izifundazwe. Siyanxusa ukuthi amaphoyisa alusukumele lolu daba futhi umenzi wobubi ajeze,” kuchaza yena. Uthe wayekhona kuvulwa lo mdlalo futhi ithalente elakhonjiswa intsha lalimangalisa. Okhulumela amaphoyisa aseMgungundlovu uCaptain Gay Ebrahim ukuqinisekisile ukuthi kuboshwe owesilisa oneminyaka engu-30. Uthe ubhekene necala lokushaya ngenhloso yokulimaza, uzovela enkantolo kaMantshi yaseMgungundlovu namhlanje.