Kulimale abafundi abahlanu kulesi sigameko esenzeke izolo ekuseni, ngesikhathi iveni ebilayishe abafundi abangu-13 ikhalakathela emhosheni eceleni komgwaqo. Ngokuthola kweSolezwe ngomthombo walo, umshayeli osebenza kwelinye ipulazi ngaseMpolweni uthathe imoto yomsebenzi wagibelisa izingane zakubo, kuthiwa nezinye zomakhelwane zicele ukugibela. Akwaziwa noma ubezobakhokhisa yini noma ubebahambisa ngesihle laba bafundi. Kuthiwa iveni ize yagcwala, kuthiwa uhlulekile ukuyilawula yabe isimphunyuka. Okhulumela amaphoyisa KwaZulu-Natal uLt. Col Thulani Zwane uthe basaphenya ngale ngozi. “Amaphoyisa aseNew Hanover aphenya icala lokushayela budedengu kulandela ingozi yemoto ephaphalazile yabe isigingqika eMpolweni. Kukhona abagibeli abalimele kule ngozi.” Abezimo eziphuthumayo baka-ER24 abaphuthume kule ngozi bathe bafice abafundi abahlanu belimele. UMnuz Russel Meiring okhulumela abakwa-ER24 uthe bafice abantwana abaneminyaka ephakathi kweyisithupha nengu-10 bengaphandle kwale veni. Iveni kuthiwa ibikhalakatheke emhosheni, ilele ngohlangothi. “Sihlole laba bafundi, kwatholakala ukuthi kukhona abalimele, ngenhlanhla akekho oshonile kule ngozi. Abalashiwe babe sebephuthunyiswa esibhedlela. Ngokuthola kwethu bebengu-13 abantwana abebegibele kuleli veni ngesikhathi igingqika,” kusho uMeiring. Abafundi abayisishiyagalombili kuthiwa abezimo eziphuthumayo bafike bengasekho endaweni yesigameko.