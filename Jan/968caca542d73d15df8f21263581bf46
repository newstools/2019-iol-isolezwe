Usihlalo wenhlangano yezitshudeni edlelana ne-ANC, iSasco, KwaZulu-Natal, uMqondisi Duma uthe bayazeseka izitshudeni ngokungenela isiteleka ngoba zinkulu izinkinga ezibhekene nazo kulesi sikhungo. Uthe ezinye zezinto ezikhala ngazo kufanele engabe luphele ngesonto eledlule uhlelo lokubhaliswa kwezitshudeni kodwa kunalokho namanje lusaqhubeka. Uthe izitshudeni zikhala nangodaba lwebhilidi lokuhlala elisha elingaphakathi athe kuyabiza ukuhlala kulona. Uthe okunye okuhlukumeza abafundi ukuthi lesi sikhungo sinyuse imali yokufunda ngo-10% nokuyinto ezozigqilaza. Uveze nokuthi izitshudeni ezikweletayo kuthiwa kufanele zikhokhe ingxenye enkulu yemali eziyikweletayo ngaphambi kokubhalisela ukufunda nonyaka. “Siphakamisa ukuthi izitshudeni ezikweletayo zidedelwe zibhalisele ukufunda kulo nyaka bese kwenziwa uhlelo lokuthi zikwazi ukukhokha kancane kancane. Abaphathi benyuvesi bayakhohlwa ukuthi iningi lezitshudeni ezifunda eMUT zivela emakhaya ahlwempu.” Usihlalo womkhandlu wezitshudeni eMUT uCodesa Gwala, uthe izikhala zezitshudeni bayazi ngazo futhi ezinye zazo bese bevele bezinekele abaphathi besikhungo. Uthe abakufisayo ukuthi kungaqhubekwa nokuphazamisa ukusebenza kwenyuvesi ngoba bebecelile ukuthi kululwe isikhathi sokubhaliswa kwezitshudeni obekufanele engabe kuphothulwe ngesonto eledlule. Uncenge izitshudeni eziyingxenye yesiteleka ukuthi zehlise imimoya zize kubona bazosho izikhalo zabo njengoba ekhale ngokuthi azikaze bakwenze lokhu. “Kumanje kuningi esikwenzile ukuqinisekisa ukuthi izitshudeni zithola izindawo zokuhlala. Asisazi manje noma abantu abavuke namuhla (izolo) bangena emgwaqweni bakwenza ngoba beqhuba ipolitiki yini. Thina sizimisele ngokuxoxisana nazo ngezinto ezikhala ngazo futhi asihambisani nokuboshwa kwazo.” Okhulumela amaphoyisa KwaZulu-Natal, uCaptain Nqobile Gwala ukuqinisekisile ukuthi kuboshwe izitshudeni ezingu-13 emuva kokuthi zingenele isiteleka ngoba zikhala ngokuthatha isikhathi eside kohlelo lokubhalisela ukufunda. Okhulumela iMUT uMnuz Bheki Hlophe uthe isimo sesibuyele kwesijwayelekile emuva kwesiteleka sezitshudeni enyuvesi. Uthe abaphathi sebexoxisene nomkhandlu wabafundi, kwenziwa nezinhlelo zokuthi ukubhalisa kuqhubeke kuze kube uLwesihlanu. Uthe ukufunda kuzoqala ngoMsombuluko.