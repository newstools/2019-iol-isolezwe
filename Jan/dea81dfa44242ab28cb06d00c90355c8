UNokuthula Makhubu (18) ubesizwa yisibonelelo somnyango ehlala esikhungweni sezingane, wathola noxhaso lokufunda eSt Francis College, eMariannhill. Uthinte abaningi ngoLwesihlanu ekhuluma ngesimo sasekhaya emcimbini wokuhlonipha abafundi abawu-50 abephakathi kwabo. UNokuthula, owashonelwa ngunina eneminyaka emithathu, uthole o-A ababili ku-matric. Uthe noyise uze washona engakaze ahlangane naye futhi akanaso ngisho isithombe sikanina. “Indlela engikhule ngayo iyona engikhuthaze ukuthi ngizimisele ngokufunda. Ubaba washona ngineminyaka engu-10 futhi wayengakaze azihluphe ngokungifuna. Ekhaya ngikhule ngenziwa isigqila ngihlukunyezwa nangokushaywa.” Uthe indlela abehlukumezeka ngayo kwaphoqeleka ukuthi ngo-2008 ayohlala esikhungweni sezingane ngokohlelo lomnyango. Ukhale ngomndeni wakhe athe ugxile kakhulu otshwaleni, okwenza nokuthi ungamnaki. “Ekhaya ayikho enye into eyaziwayo ngaphandle kotshwala. Bancamela ukuthi kulale kungadliwe inqobo nje uma kuzothengwa utshwala. Kumanje utshwala ngiyabuzonda futhi angifuni ngisho ukuzijabulisa ngabo ngoKhisimusi. Akekho ngisho onendaba nokuphasa kahle kwami ekhaya, kumanje ngizobungazwa ngabantu abangewona umndeni wami,” kusho uNokuthula. Ubelokhu egcizelele ukuthi akafuni ukudatshukelwa ngoba eyintandane. Kunalokho uthe ufuna ukufunda agogode ukuze ashintshe impilo yakhe. Uveze ukuthi akawuzondi umndeni wakhe futhi ubewuvakashela ngamaholidi. Uthe akazizwa enesizungu somndeni ngoba uthole ukufudumala ngenxa yempatho yosonhlalakahle. USakhile Njoko owathola o-A abayisikhombisa ngo-2017, ubemenywe ukuzokhuthaza abafundi abenze kahle ngonyaka odlule. Wenza unyaka wesibili kwi-Acturial Science eWits Univesity. Utshele abafundi abaya ezikhungweni zemfundo ephakeme ukuthi bangaluthwa yimpilo yakhona, badudane nabangani. Bawu-50 abafundi abahlonishwe wungqongqoshe womnyango, uNkk Weziwe Thusi, abathole nezipho. Kubona kukhona no-Amahle Ndlovu (18) waseMgungundlovu othole o-A abayisikhombisa. Abafundi baphakathi kwabawu-2 881 ababhale * -matric ngonyaka odlule abathola isibonelelo sezintandane. Ungqongqoshe uncome abakwaSAB Miller abaxhase ngama-laptop, wagcizelela ukuthi ukuxhasa kwabo akukhuthazi ukuthi basebenzise imikhiqizo yabo.