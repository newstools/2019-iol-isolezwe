UPitch Black Afro, okunguThulani Ngcobo, uvele eNkantolo yeMantshi yaseGoli izolo ekuseni kulindeleke ukuthi afake isicelo sebheyili. Ubhekene necala lokubulala okuhleliwe inkosikazi yakhe uCatherine Modusane nokuphazamisa ukusebenza komthetho. IMantshi uPaul du Plessis ilihlehlisele inamuhla ukuze izonikeza abameli ithuba lokuqoqa ubufakazi obuzokweseka izethulo zabo. Imantshi ithe akanake okwenzekayo futhi ayeke ukulokhu eqalaza abasenkantolo. UPitch Black Afro obegqoke isikibha esimhlophe, ijini eluhlaza okwesibhakabhaka futhi enze isitayela esisha ekhanda, ubemamatheka. Imantshi ithe ummeli, uMnuz Mishack Maluleke, kumele ayigculise ngokuthi kungani kumele anikwe ibheyili. UMaluleke uthe uMbuso awunabo ubufakazi obanele. “Okwamanje uMbuso usaqagela ngembangela yokufa.” Ngeledlule isicelo sebheyili sahlehliselwa ukuthi kuyoqinisekiswa ikheli lakwababekazi wommangalelwa. Usolwa ngokubulala umkakhe besendaweni yokulala iBed and Breakfast eYeoville, eGoli, ngoDisemba 30. Amaphoyisa athi isidumbu sikaCatherine satholakala endlini. Kwakukholakala ukuthi uzishonele kodwa sekuphenyisiswa kwatholakala ukuthi akunjalo kwase kuvulwa idokodo lokubulala, zamkhalela ngasekuqaleni kwenyanga uPitch Black. Kusuka eqale ukuvela enkantolo ubebonakala ekhululekile, kwezinye izikhawu ebonakala ebingelela unina aze amncome ethi muhle futhi acele ukumqabula. Lokhu kwenze abaningi baphakamisa ukuthi hleze kumele ayohlolwa ukusebenza kwengqondo.