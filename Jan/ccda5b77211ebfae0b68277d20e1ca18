Izindaba zivele emhlanganweni weSouth African National Editors Forum (SANEF) nabekhomishini yeJaji Raymond Zondo ephenya ngokulawulwa kombuso yidlanzana. ISanef ihlangane nabekhomishini kaZondo ngoMgqibelo lapho bekuyolungiswa udaba lokuputshuka kobufakazi bungakathulwa kwikhomishini kodwa bubonakale emaphephandabeni. UMnuz Peter Pedlar, uNobhala weSanef obambile, uthe kabanankinga nombiko ongezinsolo zokuthi izintatheli zazigwazelwa. Uthe abakhala ngakho wumthetho wokuthi izintatheli akufanele zibike ngokwenzeka ngezitatimende zofakazi zingakayitholi imvume ebhalwe phansi nguSihlalo wekhomishini. “Sishilo ukuthi izintatheli kubalulekile ukuthi zithole izitatimende zofakazi nezinye izitatimende ezibhalwe phansi ukuzisiza uma zibikela umphakathi. Sivumelene ukuthi sizosebenzisana nekhomishini futhi sicele imvume uma sidinga ukushicilela izitatimende zofakazi abangakaveli phambi kwekhomishini. Usihalo wekhomishini uyena ozosinika imvume ebhalwe phansi ngaphambi kokuthi sibike ngobufakazi obungakaveli emphakathini,” kusho uPedlar esitatimendeni. Uthe ikhomishini kaZondo ithe izoziphenya izinsolo ezenziwe ngowayeyisikhulu saseBosasa, uMnuz Angelo Agrizzi, ngezintatheli ezazigwazelwa kodwa beyiSanef abanankinga nalokho. “Siyakwamukela ukuthi izinsolo zokuthi kunezintatheli ezazigwazelwa zizophenywa. Siyawucela umphakathi onemininingwane ngalolu daba ukuthi uyithumele kwikhomishini kaJaji Zondo,” kusho uPedlar.