Izolo ohola ubufakazi kwikhomishini ephenya ngokulawulwa koMbuso yidlazana, uMnuz Paul Pretorius, uthe ithimba labameli bekhomishini ithole ukuthi lokhu okuqoshiwe kuyathunaza futhi kuyacwasa. U-Agrizzi obethula ubufakazi ucele ukuthi okuqoshiwe kudlalwe amahora amathathu ukuze kuvele ukuthi kwaqhamuka kanjani. “Ngiyacwasa, ngihluleleni ngalokho akunankinga,” kusho u-Agrizzi ngaphambi kokuxolisa wathi uyazisola. Kulokhu okuqoshiwe uyezwakala ebize ephindelela igama elicwasayo. UPretorius uthe ukucwasa kuka-Agrizzi kuzoba nomthelela wathi bonke ubufakazi bakhe buyacwasa. U-Agrizzi uphendulile wathi: “Ngivumile, ngiphambukile. Kwakungamele ngiphimise lawa magama.”