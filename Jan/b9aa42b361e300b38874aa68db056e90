UMnyango wezeMfundo esifundazweni uzobizela esigcawini othishanhloko balezi zikole ukuthi bazochaza ngemiphumela engemihle abayitholile. Sinyukile isibalo sezikole okungaphasanga muntu kuzona ngo-2018 njengoba ziyisishiyagalolunye zisuka kwezintathu ngo-2017. Okhulumela umnyango uMnuz Sihle Mlotshwa, uthe bazobiza nothishanhloko bezikole ezithole ngaphansi kuka-60% ukuze kucutshungulwe imiphumela yalezi zikole. Uthe kulezi eziyisishiyagalolunye ezithole u-0% asikho esango-2017 okwakungaphasanga muntu kusona, yizikole ezintsha. “Lezi ezintathu ezazithole u-0% azikho kulezi eziyisishiyagalolunye zangonyaka odlule okungaphasanga muntu kuzona. Ezinye zalezi ezithole u-0% bezinesibalo esincane sabafundi ababhalile njengoba kwesinye ubeyedwa kwesinye bebane. Abazali kumele babambisane nathi uma sifuna ukuvala isikole ngoba ezinye zezingqinamba uma sifuna ukuhlanganisa izikole noma sivale ezinye ngukuthi abazali bayanqaba,” kusho uMlotshwa. Uthe basuke befuna ukuzivala ngoba basuke sebenze ucwaningo olunzulu wathi abamane nje bavuke sebevala isikole. “Nakulezi kukhona okubonakalayo ukuthi azisebenzi ngakho kudingeka ukuthi zivalwe, zihlanganiswe nezinye kodwa sizoxoxa nemiphakathi ethintekayo. Sizokwakha uhlelo lokuphucula imiphumela yalezi zikole ngoba sifuna ukuqeda ngezikole ezithola ngaphansi kuka-0%.” UNgqongqoshe walo mnyango, uMnuz Mthandeni Dlungwane, wayethe ufuna ukuqeda ngezikole ezithola u-0% kulesi sifundazwe. Zingu-12 ezweni lonke izikole okungaphasanga muntu kuzona ngo-2018. Esinye sazo yiMpikayizekanye Secondary ebinabafundi abangu-18. Lesi sikole sike sangena ehlazweni lokukopela kwabafundi ngo-2014. Umnyango waqinisa kakhulu ezikoleni ezathinteka ekukopeleni kwabafundi ngokuthi kube nabantu abazozinza kuzona kuze kuqala ukubhala kwezivivinyo zize ziphothulwe.Ezinye zezikole ezithinteka ekukopeleni kubalwa iMaweni High, Mzoniwe High okubhale kuyo abayisishiyagalombili, Ncwecwe Secondary okubhale abafundi ababili, Nende Secondary okubhale abafundi abangu-10, Sbonginhlanhla Secondary okubhale umfundi oyedwa, Groenvlei Combined okubhale abafundi abayisishiyagalombili, Vuleka School for the Deaf okubhale abane naKwaMpunzi Combined okubhale abafundi abayisikhombisa. 