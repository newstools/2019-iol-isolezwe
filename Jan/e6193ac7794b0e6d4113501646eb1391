Lokhu kuvezwe izikhulu zekhomishini yokhetho kuleli i-Independent Electoral Commission (IEC) izolo kwethulwa izibalo zababhalisele ukuvota ngempelasonto edlule. Umqulu wokuvota usunabavoti abangu-26.7 million. UMnuz Sy Mamabolo, isikhulu sale khomishini, uthe bangu-703 794 abavoti abasha ababhalisile ngempelasonto. Uthe abangaphezulu kuka-81% kwababhalisile yintsha eneminyaka engaphansi kuka-30. “U-574 899 ababhalisile okokuqala ngqa yintsha okusho ukuthi isabele ikhwelo lokuthi ibhalisele ukuvota. Uma uhlanganisa nezibalo zangoMashi nyakenye zababhalisa nezangempelasonto bangu-1.1 million abavoti abasha ababhalisile.” Phezu kokuba sandile isibalo sababhalisile kodwa kunesikhalo kwikhomishini ngokuthi kunabantu abangu-9 million abangabhalisile. Kulaba abangu-6 million yintsha eneminyaka engaphansi kuka-30. Izibalo ze-IEC ziveza ukuthi kubavoti abasha ababhalisile abesifazane bangu-52% kuthi abesilisa bangu-48%. E-KZN bangu-246 847 abavoti abasha ababhalisile kule mpelasonto kulandele iGauteng ngabangu-236 287 kuthi i-Eastern Cape ilale isithathu ngabangu-130 959. Ngokomqulu wokhetho iGauteng yisona sifundazwe esinesibalo esikhulu sabavoti ngabangu-6. 3 million, kulandele iKZN ngabangu-5.5 million kulandele i-EC ngabangu-3.3 million. INorthern Cape yisona sifundazwe esinesibalo esincane sabavoti ngabangu-625 968. I-IEC ithe ilindele ukuthi uMengameli Cyril Ramaphosa amemezele usuku lokhetho. Kulindeleke ukuthi ukhetho lube ngoMeyi nonyaka. Le khomishini ithe abavoti abangaphezulu kuka-50 000 basebenzise i-website yayo ukubheka ukuthi babhalisile noma ukubheka ukuthi iphelele yonke imininingwane yabo. “Selokhu lwasungulwa lolu hlelo ngo-2017, bangaphezulu kuka-265 000 asebelusebenzisile. Ngempelasonto bangu-2.4 million abantu abasiziwe ezikhungweni ezingu-22 925. Abangaphezulu kuka-65% bavakashele iziteshi ngeSonto, obekuwusuku lokugcina ngaphambi nje kokuba zivalwe.” UMamabolo uthe umqulu wokhetho uveza ukuthi bangu-74.5% abantu ababhalisile kuleli wathi isibalo esiphezulu esidlula namanye amazwe asuke engabaphoqi abantu ukuthi babhalisile. Abangakabhalisi bangaqhubeka babhalise kuze kube uRamaphosa ushicilela usuku lokhetho. “Kusuka ngenyanga ezayo sizohambela izikhungo zemfundo sihambisa umyalezo wokubhalisela ukuvota. Abahlala kwamanye amazwe bazokwazi ukubhalisa kusuka ngoLwesihlanu kuze kube uMsombuluko ozayo.”