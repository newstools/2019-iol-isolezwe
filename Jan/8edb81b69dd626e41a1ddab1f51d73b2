Bakwethu ningixolele ngoba angifuni khona ukuqhathanisa abantu abamnyama nabamhlophe kodwa ubufakazi obethulwe ofakazi abampisholo bebugxile kuzifanekiso nezingathekiso. Kuthe kungafika undlebezikhanyilanga u-Agrizzi wadedela odalimede kwabaleka amakati namagundane. OkaVolos usebenze kanzima ethubeleza efuna u-Agrizzi ukuze achaze ukuthi usithathaphi isibindi esingaka sokukhuluma amaqiniso angakhulunywa, ingxoxo ihambe kanje: Volos: Yisho wethu! Agrizzi owaguruza waqeda wabageruza osopolitiki wabashiya izinqa zisobala. Agrizzi: Bayangazi nami ngiyabazi ukuthi kade ngibagrisa ngovaselina wenkohlakalo, ngakho akufanele kube khona ukukhala ngoba kwakumnandi kusadliwa inkece yenkohlakalo. Volos: Hheyi wabagrisa mfoka-Agrizza kumanje bagcwele amathafa bathi abakwazi kodwa izwe lonke liyabona ukuthi bayachocha nguvaselina wakho wegwinya lomgwazo. Agrizzi: Mina angisukeli muntu, uma umuntu ngibiza igama lakhe kusuke kusho ukuthi igama lakhe liyavela emagameni oziswana zibomvana benkohlakalo. Volos: Awu kodwa Agrizzi usungaze ubanaphaze kanje abantu? Ungethuse kakhulu usubala negama likaDkt Khotso de Wee ongunobhala wekhomishana kaZondo uthi naye wathola intshontsho lemali yenkohlakalo. Agrizzi: Khona kubuhlungu ukuthi udilize abantu sebehlezi ezitezi kodwa kufanele baqonde ukuthi badilizwa yizenzo zabo abazenza bengaphoqiwe wumuntu. Volos: Sikhuluma nje izikhulu zikaKhongolose zisahlalele ovalweni lokuthi ungase uqhubeke uzichaye ukuthi wazigwazela ngenyama nogologo ababizayo. Agrizzi: Ngiyazi ukuthi baningi abafisa ongathi ngingabakhohlwa ngingakhumbuli ukuthi sasibondla ngamagilosa nezimali ezazitholwa nyangazonke. Volos: Kunemibiko yokuthi kunabantu asebefisa ngisho ukuthi kuthiwe ushonile ukuze kucime bonke lobufakazi obenza abantu baphelelwe ubuthongo ebusuku. Agrizzi: Anginankinga nokuthi bafise ukuthi ngife kodwa kufanele bazi ukuthi ngiqinile, abasoze bakwazi ukungikhahlelisa ngesilwane noma bangathumela imfene iyofike ijike esangweni ibaleke. Volos: Kuzwakala kuyihlazwana nento engakholakali ukuthi nanicelwa imali yokudla emaralini e-ANC kuze kufunwe namakhekhe osuku lokuzalwa lwabaholi abanjengoZuma. Agrizzi: IBosasa yabifana nenkomo esengwa yiviyo, abaholi bakaKhongolose babecela ngisho ukuthi sibangcwabele amaqabane uma eshonile. Volos: Okusho ukuthi naningathenga ngisho nezimbuzi zokwenza izimbeleko uma naningacelwa? Agrizzi: Ngingeze ngakuphika ukuthi sasingakwenza ngoba sasiyithenga inyama yangaphakathi kuphekwe umgxabhiso namadombolo emaralini ka-ANC. Volos: Ebufakazini bakho ukhulume kakhulu ngo-Gavin Watson oyisikhulu esiphezulu kuBosasa omchaze njengongqondongqondo obeqhuba inkohlakalo yokugwazela izikhulu zikaHulumeni nabaholi benhlangano ebusayo ,kungabe unalo ulwazi lokuthi ukuziphi izinkalo njengamanje? Agrizzi: Kade ngagcina ukumbona, mhlawumbe bayamazi ukuthi ukuphi laba ekade ebapha izigaxa zemali, ngicela nimbuze kubona ukuthi ukuphi umzimbâ€™okhalimali. Volos: Kungabe ukhona umehluko phakathi kwamaGupta noGavin Watson? Agrizzi: AmaGupta noWatson bafana nemifula emibili egeleza ngokwehlukana kodwa igcine iphelele olwandle oluyi-ANC nezikhulu zikaHulumeni.  - Ngeso likaVolovolo