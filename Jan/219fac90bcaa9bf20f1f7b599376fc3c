LIHLEHLISELWE iJanuwari 24 icala lenkakha yomrepha uPitch Black Afro osolwa ngokubulala inkosikazi yakhe ngoDisemba 30 nyakenye. Lo mculi owazakhela udumo ngamaculo okubalwa kuwo elithi Matofotofo uvele eNkantolo yeMantshi eJohannesburg ngoLwesihlanu. Imantshi ithe isicelo sebheyili salo mrepha, ogama lakhe uThulani Ngcobo, sizolalelwa ngalolu suku kulandela ukuqinisekiswa kwekheli alethule enkantolo. Usehlale esitokisini isikhathi esingaphezulu kwesonto selokhe aboshwa ngeledlule ngezinsolo zokubulala unkosikazi wakhe uCatherine Modisane endaweni yokulala eYeoville eGoli. Umshushisi u-Adv Mzamo Mathe utshele inkantolo ukuthi isicelo sakhe sebheyili sesingaqhubeka njengoba seliqinisekiwe ikheli lendawo azobe ehlala kuyo uma kungenzeka athole ibheyili. Uthe sebekhulumile futhi nomuntu azohlala naye uma kuwukuthi siyaphasa isicelo sakhe sebheyili. Abameli bakaPitch Black bacela ukuthi lihlehliswe leli cala ukuze bezokwazi ukulungiselela isicelo sebheyili. Imatshi isemukele isicelo sabo yabanika isikhathi sokuzilungiselela