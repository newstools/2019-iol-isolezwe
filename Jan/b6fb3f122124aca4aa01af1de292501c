OWESIFAZANE usemangalele inkampani ayesebenza kuyo asola isikhulu sayo ngokumcela isinene simethembisa izulu nomhlaba. Lo wesifazane obesebenzela iCCG Systems, eGoli, esingeke simdalule ngenxa yokuvikela isithunzi sakhe, unikele enkundleni yokuxazulula amacala abasebenzi, iCCMA, ekhala ngokuthi icala lakhe aliphathwanga ngendlela ngesikhathi emangalela isikhulu sesinene. Ukhala ngokuthi ngesikhathi emangalele lesi sikhulu emsebenzini sona sasebenzisa amandla aso salisebenza ngendlela yaso icala, sagcina siphuma phambili. “Ngikhuluma nje isikhulu seHR sesulile emsebenzini, sidliwa unembeza wokuthi akwenzekanga ubulungiswa odabeni lwami. Lo muntu wangicela kaningi ukulala nami, nginqaba esebenzisa amandla akhe okuthi uphethe. Baningi abesifazane abasazodlala lo muntu uma engathathelwa izinyathelo." Uthe ukwenqaba kwakhe nesinene nokubika ngamanyala esikhulu, kumdalele amazinyo abushelelezi ngoba ayibange isavuselelwa inkontileka yakhe kule nkampani. Uthi emuva kokunqaba nesinene isikhulu sasimcindezela emsebenzini kubonakala ukuthi siyamjezisa. “Angiboni ukuthi bekushoda izikhala ngoba kunabantu ababaqashile abebengamathwasa ngokomsebenzi kanti mina nginamava. Bebengeke beqe mina bafake abantu abasanda kufika abasafunda umsebenzi. Kuyacaca ukuthi ngikhishelwe le ndaba." Lolu daba kulindeleke ukuthi lungene enkantolo yakwaCCMA eGoli ngoFebhuwari 8 lapho luzobukisiswa kabanzi.