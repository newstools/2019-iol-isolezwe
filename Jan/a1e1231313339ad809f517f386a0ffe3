Sekubizwe nembizo ephuthumayo ngokunyamalala kukaMnuz Dumisani Ngcobo (52), ongumzukulu wenkosi uMqoqi Ngcobo ngokozalo. Lo nogada kuthiwa waduka ngoMsombuluko odlule eyongena emsebenzini. Kuthiwa umndeni wakhe wathola ngoLwesibili ukuthi unyamalele ngesikhathi ubikelwa ozakwabo abathola ikepisi lakhe nethawula esangweni. UMnuz Nkululeko Ngcobo ongumshana kaDumisani, uthe ubesesebenze iminyaka emithathu kuleli pulazi lezinkukhu. “Wahamba ngoMsombuluko eyongena ebusuku. Sathola ngozakwabo ngakusasa abebezongena ekuseni ukuthi abamficanga. Kuthe uma ozakwabo bebuza imenenja yepulazi yabatshela ukuthi izwe kuthiwa uthathwe amaphoyisa. Nathi siyile epulazini siyozizwela satshelwa ukuthi uthathwe amaphoyisa. Okusixakayo ukuthi uma ethathwe amaphoyisa kungani singabikelwanga ngabaphathi bepulazi,” echaza. NgoLwesithathu, inkosi ibize imbizo kukhona amalungu omphakathi nomndeni, obekumenywe nemenenja yepulazi engafikanga. Inkosi yamaQadi ithe izolo ihlangane nomnikazi wepulazi uMnuz Gebby Armstrong ukudingida lolu daba, yacela nokuthi kume ukusebenza ngoba isizwe sisovalweni. “Isizwe sikhathazekile ngokunyamalala komuntu, yingakho siye nasepulazini ukuyokhuluma nomnikazi walo. Sibona kungaphephile nokuthi abantu baqhubeke basebenze kunomuntu onyamalele. Sesifuna ukuthi okungenani sithole ithambo lakhe noma engasaphili,” kusho inkosi. U-Armstrong utshele Isolezwe ukuthi wayengekho kunyamalala uNgcobo kodwa naye ukhathazekile ngalolu daba. Uthe ngeke akwazi ukuphawula kakhulu ngoba wayengekho, okuningi ukubikelwe esebuye epulazini. “Sihlangene nenkosi namalungu omndeni bacela ukuthi kume ukusebenza epulazini. Ngihloniphe isicelo sabo ngathi sizoma kancane ukusebenza sizame ukuthola uDumisani. Siyathemba ukuthi amaphoyisa azosisiza ukuze atholakale, konke kubuyele esimeni,” kusho yena. Okhulumela amaphoyisa esifundazweni uLieutenant-Colonel Thulani Zwane uthe kuvulwe idokodo lokunyamalala komuntu eliphenywa esiteshini eVerulam.