Lokhu kulandela ukuthi sekube nezigigaba zokungezwani eziholele ekutheni kudutshulwe izinja zomphakathi kwaphinde kwaboshwa namanye amalungu omphakathi asolwa ngokweba kwamanye amapulazi nokubulala obhejane. Ngeledlule kube nomhlangano othathe usuku lonke, okunqunywe kuwo ugwayi katiki ukuba abalimi kungapheli amasonto amathathu bengababuyiselile emsebenzini abanye abasebenzi abamisiwe. IMeya yaseDumbe, uMnuz Majuba Mavuso ebiyingxenye yomhlangano ithe isimo asisihle neze. “Njengamanje sihanjelwe izinhlaka zikahulumeni okubalwa nekomiti elasungulwa iphini likaNgqongqoshe wokuThuthukiswa kwezindawo zasemakhaya. Leli komiti yilo elibhekene nezinxushunxushu ezindaweni ezisemakhaya. NaboMnyango wezeMisebenzi nabo sebengenelele ukuze bazohlola isimo sabasebenzi nanokuthi ngabe baholelwa ngendlela efanele yini,” kusho uMavuso. Uthe osekudale olunye udungunyane ukuthi kunabasebenzi abaxoshiwe emsebenzini kwase kuqashwa abantu abathathwe eThekwini. Emasontweni amabili edlule kube nombhikisho womphakathi obukhala ngokuhlukunyezwa epulazini likaNkk Clair Jordaan naseNatal Spa. Ezinye zezikhalo kwakungukuseshwa kwabesifazane eNatal Spa bekhala ngokuthi bayakhunyuliswa babe nqunu. Esiqiwini esingaphakathi kwaba nezikhalo zokuthi kuthe kunomhlangano kwadutshulwa izinja zomphakathi. UNkk Jordaan wesiqiwi nepulazi uthe izinja bazidubula ngoba kwakuzingelwa ngazo obhejane ngaphakathi epulazini lakhe.