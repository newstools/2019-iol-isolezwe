Amaqembu abeqhudelana abeqhamuka ezigodini ezahlukene zaKwaHlabisa ngenhloso yokuzoqhuthana amakhizane. Iqembu elikhale lemuka nomklomelo kaR10 000 kube yiNgoqongo. Njengoba kade ivalwa ngoMsombuluko ibiqale ngoDisemba 26 idlalwa ezindaweni ezahlukene. Ingoma nengoma ibinesiteki sikaR33 000 amaqembu abehlukaniselana wona. Amaqembu ayishumi abehlukanisela lesi samba. Bekudlisa izitayela ezahlukene emakhanda ezinsizweni nasezintombini. Bekuqhudelwana engomeni yezinsizwa, eyezintombi, isigekle somama noshameni. IMeya yeBig 5 Hlabisa uMnuz Velenkosini Hlabisa, ithe lichazekile ngezinga esikulo ingoma. “Ingoma iyasiza ekuqedeni izimpi zemibango, nokukhipha intsha ezintweni ezimbi ebezingagcina ziyifake ejele. Ngijabule ngendlela ethuthuka ngayo ingoma kule ndawo. Sineminyaka eyishumi sibambe iqhaza engomeni, unyaka nonyaka iyakhula. Angingabazi ukuthi nakulo nyaka izokhula kakhulu. Singene engomeni amaqembu engafiki ngisho eshumini kodwa manje aseba ngaphezulu kuka-30,” kusho uHlabisa. Uqhube wathi phambilini bekuba nesiteki sesiklabhu, kulandwe ijaji elilodwa elingazi lutho ngengoma. “Manje sesilanda abantu abayaziyo ingoma, lokho kusiza ekutheni kunqobe amaqembu okufanele anqobe. Awubi khona umsindo ngoba abantu basuke banelisekile ngendlela obekwenzeka ngayo. Amanye amaqembu agida kule ngoma asegidela abaculi. Sizimisele ngokuwasiza ukuthi athuthuke, angagcini ngokugida ngamaholidi kodwa abizwe nakwezinye izindawo,” kusho uHlabisa.