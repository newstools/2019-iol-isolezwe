URamaphosa ehambisana nabanye abaholi be-ANC esifundazweni uhambele kule ndawo izolo enxenxa abantu ukuthi batheleke ngobuningi kulo mgubho weqembu. Uphinde wathembisa ukuthi uzothula uhlelo lwakhe lokuthuthukisa izwe. “Kulo nyaka sizokwakha amathuba omsebenzi ngoba sifuna ukukhulisa umnotho wezwe, sithuthukise imfundo yezingane zethu, silethe nezidingo ezizothuthukisa abantu bakithi,” kusho uRamaphosa. Uthe namhlanje uzosika ikhekhe lokugubha iminyaka ewu-107 ye-ANC Ohlange ekhaya likaMengameli wokuqala we-ANC. “Abantu bayayibona imisebenzi ye-ANC futhi lesi sifunda senze okuningi uma kukhuluywa ngokwakhela abantu izindlu size sazuza nezindondo. Kwakhiwe izindlu eziwu-129 futhi kuzokwakhiwa ezinye eziwu-800 Uthe i-ANC yenze isiqiniseko sokuthi isifundazwe sisebenza kahle ngisho emiphumeleni ka-matric. “Ngiyaziqhenya ngomsebenzi omuhle owenziwa wothisha, abazali nezingane KwaZulu-Natal wokuzibophezela ekuthuthukiseni imiphumela ka-matric. Ilokhu ithuthukile njengoba nezinga lokuphasa linyukile. Uma kubhekwa imiphumela ka-matric isifundazwe silale isibili, KwaZulu-Natal nenze kahle kakhulu,” kusho uRamaphosa.