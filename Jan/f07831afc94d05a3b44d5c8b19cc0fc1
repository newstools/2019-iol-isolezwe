UMtukudzi ushone ngoLwesithathu ntambama esibhedlela saseHarare ngemuva kokugula. Imenenja yakhe uWalter Wanyanya ithe: “Umndeni uqhuba kahle kakhulu yize izinhliziyo zibuhlungu.” UWalter obekhuluma naleli phephandaba eseZimbabwe, uthe okuningi uzokudalula esitatimendeni abazosikhipha. Iphephandaba elinguzakwabo weSolezwe, iThe Star, libike ukuthi abantu bafuna angcwatshwe njengeqhawe. UNgqongqoshe wezaBantu Abasha, ezobuCiko nokuNgcebeleka eZimbabwe, uKirty Coventry, uthe seziqalile izingxoxo zokuthi lo mculi angcwatshwe ngesizotha. Abalandeli balo mculi bafuna ukuthi angcwatshwe lapho kufihlwa khona amaqhawe. “Akekho okumfanele ngale ndlela ukungcwatshwa eNational Heroes Acre. UTuku ubengasilo kuphela iqhawe lezwe kodwa ubeyiqhawe le-Afrika. “Ugqamise iZimbabwe emhlabeni okudlula wonke umuntu kuleli zwe,” kusho umdayisi wasemgwaqweni uFarai Mhundwa. Ufakazelwe wumculi owazalelwa kuleliya zwe kodwa ozinze e-United States of America, uThomas Mapfumo. Imiyalezo yenduduzo ilokhu ingena ilakanyana. UMengameli uCyril Ramaphosa uthe uphatheke kabi ngokudlula emhlabeni kwale nkakha ephinde ibe yisishoshovu samalungelo abantu. “Ngithi dudu kwabathandiweyo bakhe. Kusuka kumlandeli wakhe wokuqina emhlabeni jikelele.” Umculi owasebenza nabo bobabili, uBerita, uthe usazama ukwamukela isimo.