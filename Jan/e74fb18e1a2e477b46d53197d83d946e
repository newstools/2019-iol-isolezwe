UMnuz Molaodi Wa Sekake okhulumela uFasimba kuzwelonke uthe baphoxekile ngesitatimende sikaNgqongqoshe wokuMbiwayo uMnuz Gwede Mantashe othe kuzoba nenhlolovo ezobheka ukuthi umphakathi uyahambisana yini nokuthi kube nemayini noma cha. UWa Sekake uthe bewuFasimba abahambisani nokuthi kube nenhlolovo kodwa abantu kufanele bavikelwe wuhulumeni emhlabeni wabo. “Kuyaphoxa ukuthi osopolitiki nabaholi bomdabu bahambisana nosomabhizinisi abafuna ukuvula izimayini emhlabeni wabantu bakithi. Kade abampofu bathwala kanzima ngenxa yabaholi abahambisana nosomabhizinisi abaxhaphaza abantu bakithi. Kuyaphoxa ukuthi uMantashe ufuna kube nenhlolovo “ezimele” yize umphakathi unqobile eNkantolo yoMthethosisekelo,” kusho uWa Sekake. Uthe uhulumeni kufanele anike abantu ubunikazi bomhlaba ukuze kungabi lula ukuthi baphucwe njengoba ezama ukwenza kubantu baseXolobeni. Sicela ongqongqoshe bame nabantu hhayi nezimayini ezingawulandeli umthetho futhi ezingabahloniphi abampofu,” kusho uWa Sekake. Esitatimendeni esikwi-website yoMnyango wezokuMbiwayo uMantashe uthe inhlolovo ihambisana nesinqumo senkantolo ethe kufanele kuxoxwe nabantu. Uthe yimiphumela yenhlolovo ezohlahla indlela. “Uma umphakathi uthi awuhambisani nokuthi kube nemayini ngeke ibe khona. Uma umphakathi uthi uyayifuna imayini izoba khona. Uma imayini iqhubeka kufanele ihambisane nezolimo, ezokuvakasha nezinhlelo zokuthuthukisa umnotho. Umuntu ozonikwa ilayisensi kufanele alandele imithetho yezokumbiwayo. Inhlolovo izoqala emasontweni ambalwa ezayo,” kusho uMantashe.