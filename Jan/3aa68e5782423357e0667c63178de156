Lokhu kushiwo uNgqongqoshe wezokuThutha KwaZulu-Natal, uMnuz Mxolisi Kaunda enkonzweni yomngcwabo wamalungu ayisikhombisa omndeni wakwaNtshingila ebise-Adams Mission ngoMgqibelo. Abebefihlwa bashona ngesikhathi imoto abebehamba ngayo iqhunyelwa yisondo yaphaphalaza yashayisana nenye ngeledlule. Kule ngozi, kwashona uNkk Ntombifikile Ntshingila (49), amadodakazi akhe uNksz Sthembile Ntshingila (29) noNksz Samkelisiwe Ntshingila (26), indodana yakhe uMnuz Khangelani Ntshingila (32), umzukulu wakhe uSphephelo Ntshingila (4), uNksz Londiwe Ntshingila (35) noMnuz Luyanda Ntshingila (35). Kuthiwa umndeni wawuphuma emngcwabeni ngesikhathi kwenzeka ingozi emgwaqweni onguthelawayeka uN2 ngaseMandeni. UKaunda uthe umphakathi kumele ufunde ukunqaba ukugibela emotweni eshayelwa umshayeli obezingxingxa ngotshwala emcimbini. Uthe izigameko zokushona kwemindeni ezingozini zemigwaqo kulesi sifundazwe zidalwa wukuthi imindeni ihamba ngemoto eyodwa ngokuvamile esuke iqashiwe. Umshayeli kulo mcimbi naye akazibeki phansi uyaphuza, abahamba naye basuke bembona. “Ayikho indaba yokuthi usibanibani umshayeli omdala okuthiwa ukwazi ukuyibamba imoto noma esebukhile. Angazi ukuthi siwumphakathi sisithathaphi isibindi sokushayelelwa umshayeli odakiwe. Angisho ukuthi yilokho okwenzeke lapha kwaNtshingila kodwa ngithi isibhicongo esinjengalesi kumele sisivule amehlo, sigweme ukufa kwabantu okungenasidingo,” kusho yena. Uqhube wathi abakhi bemoto basuke besibekile isibalo sabantu okumele bagibele emotweni ngoba basuke bazi ukuthi uma ithwala abantu abangaphezulu kwalokhu izosindwa, umshayeli ehluleke ukuyibamba uma kuba nesidingo salokho. “Sekuyisikhathi sokuthi sithathe igxathu eliya phambili lokuthi singavumi kwenzeke amaphutha phambi kwethu. Okwamanje siyiNingizimu Afrika asikakakwazi ukuba nengqalasizinda ekwazi ukuthutha umphakathi ngezithuthi zomphakathi njengendlela eyenelisayo, okwenza ukuthi abantu abaningi basebenzise izimoto zabo uma beya emsebenzini, okudala isiminyaminya. Njengoba isimo sisenjalo asiqaphele uma sisebenzisa umgwaqo,” kusho yena. UNksz Nombuso Khoza, umngani kaSamkelisiwe ongomunye wabashone kule ngozi, uthe usekude ukukhohlwa yilesi sigameko esidlule nomphefumulo womngani wakhe abekwazi ukumvulela isifuba. “Ngilahlekelwe angikazi ukuthi kumele ngenzenjani ngoba besisondelene kakhulu noSamke abanye bebeze bacabange ukuthi singabandawonye,” kusho yena.