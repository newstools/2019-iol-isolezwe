UNkk Thelumusa “MaMchunu” Chonco (47) nomfowabo uMnuz Jabulani Mchunu (37) bahlaselwe bekubo ngeledlule ngoLwesithathu, bashonela esibhedlela. Indodana kaNkk Chonco eneminyaka engu-18 yona kubonwa ngokusa esibhedlela esingadalulwanga eThekwini. Esinye isihlobo sakulo muzi sona kuthiwa sidubuleke uzwane, sayiswa esibhedlela sabe sesidedelwa. Unina wabashonile uNkk Mzuzo Mchunu okhulume neSolezwe izolo uthe namanje usadidekile ukuthi kungani kuhlaselwe umndeni wakhe. “Ngane yami kufike abantu esingabazi lapha ekhaya, badubula umndeni wami, badubula izingane zami. Ngangikomunye umuzi ngibahlalisile ngoba kushoniwe khona. Ngathola ucingo luvela kwindodakazi yami ikhala ithi sebengenelwe abantu babadubula ekhaya, maqede lavaleka ucingo. Ngaphuthuma ekhaya ngafica kugcwele igazi bedutshuliwe. Izingane zami zombili zashona zifika esibhedlela. Kumanje siyesaba silala komakhelwane. Izolo umakhelwane ebengilele kuye ucele ukuthi ngingabuyi namhlanje (izolo) ngoba naye uyasaba ukuthi angahlaselwa ngokusikhoselisa, kumanje sicabanga ukucela amaphoyisa azosigada ngoba siyesaba ukulala lapha ekhaya,” kusho uNkk Mchunu. Uthe okumenza asale edidekile ukuthi akazi kungani behlaselwe. “Asikaze sixabane namuntu lapha ekhaya, asazi ke ngoba imizi ayifani, angazi noma umona yini owenze bahlasela umndeni wami. Angazi ngempela bekwenzenjani,” kusho uNkk Mchunu. Indodana yakhe ibifikile njengoba kungamaholidi, isebenza eMthatha, indodakazi yakhe iganile khona endaweni ibivakashile nayo ngoba kukhona umfowabo. “Engikufunayo ukuba kuboshwe abasolwa ukuze bezovalelwa ejele isikhathi eside ngobuhlungu abangizwise bona bebulala izingane zami ngaphandle kwesizathu,” kusho uNkk Mchunu ekhala. Okhulumela amaphoyisa KwaZulu-Natal uCap. Nqobile Gwala uthe kuvulwe amacala amabili okubulala nawokuzama ukubulala. Amaphoyisa athe ayaziwa imbangela yokuhlaselwa kwalo mndeni kodwa uphenyo lusaqhubeka.