UMnuz Jabulani Mngoma (34) obegada uNkk Ngubo kuthiwa ubesekhaya eSmero, eMgungundlovu, kushaywa amathini ngesikhathi ehlaselwa ngumuntu ofike wamdubula wabe eseyabaleka. Engxoxweni neSolezwe izolo, uNkk Ngubo uthe usashaqekile ngokubulawa komunye wabaqaphi bakhe abemthembe kakhulu. Uthe okwamanje akukho abakusolayo kodwa bazoyekela amaphoyisa ukuba enze umsebenzi wawo. “Yize kade engakaze asitshele ukuthi kukhona izitha anazo kodwa zikhona izigigaba adlule kuzona umufi njengoba eke wahlaselwa ngo-2017, lapho adutshulwa khona kodwa wasinda,” kusho uNkk Ngubo. Uthe into eyenza ukuthi sibe buhlungu kakhulu lesi sigameko ukuthi uMngoma yingane yesithathu kubo ukuthi ishone ngesikhali. “Omunye umfowabo kamufi, uMnuz Mhlabunzima Mngoma naye obengigada wadutshulwa washona ngesikhathi ekwaCaluza ngo-2017. Kubuhlungu kakhulu kodwa amazwi enduduzo amakhulu umndeni azowathola kuMdali,” kusho uNkk Ngubo. Okhulumela amaphoyisa aKwaZulu-Natal uColonel Thembeka Mbele uthe bayasiqinisekisa isigameko senzekile njengoba amaphoyisa asePlessilear ephenya icala lokubulala. “Owesilisa oneminyaka engu-34, ubesekhaya kuhlukaniswa unyaka ngesikhathi ehlaselwa wadutshulwa,” kusho uMbele. UMngoma ushona nje, ubesanda kuboshwa kodwa wabuye wadedelwa ngesexwayiso yiNkantolo yeMantshi yaseMgungundovu mayelana necala lokubulala uSihlalo wegatsha le-ANC e-ward 12, eMoses Mabhida, uMnuz Nathi Hlongwa ngo-2016. UMngoma ubeboshwe yithimba lamaphoyisa elibhekene nokubulawa kosopolitiki KwaZulu-Natal elibunjwe nguNgqongqoshe wamaphoyisa uMnuz Bheki Cele.