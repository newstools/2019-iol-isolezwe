KUSHONE abantu ababili engozini yeveni okuthiwa beyithwele abantu abangu 27 eyenzeke ePort Shepstone izolo ezintanta. Okhulumela uMnyango wezokuPhepha, ukuThutha nokuXhumanisa uMphakathi KwaZulu-Natal uMnuz Mluleki Mntungwa uthe kule ngozi kushone abantu ababili. Imbangela yengozi isaphenywa. UMntungwa uthe ngaphandle kwale ngozi amaphoyisa abe nezivimbamgwaqo eThekwini ngoMsombuluko ebusuku lapho kuboshwe khona abashayeli abangu 10 ngamacala okushayela bephuze utshwala. Uthe kumiswe izimoto ezingu-827 kwabekwa amacala abashayeli abangu-66 abanye babo okutholwe ukuthi abanazo izincwadi zokushayela, abanye beshayela izimoto ezingekho esimeni sokuba semgwaqweni. UMntungwa uthe bekunezivimbamgwaqo kuso sonke isifundazwe ukuze kwenziwe isiqiniseko sokuthi abashayeli balandela umthetho. Uthe amaphoyisa asazobonakala emigwaqweni yesifundazwe kuze kube kuphela amaholidi. UMnuz Simon Zwane weRoad Traffic Management Corporation (RTMC), uthe zikhona izingozi ebezikhona kodwa naye ubalule eyasePort Shepstone okushone kuyo abantu ababili. Uthe izingozi eziningi zidalwa ukuthi abantu bashayela bephuze utshwala. Uxwayise abashayeli ukuthi bashayele ngokucophelela ikakhulukazi eGoli njengoba izulu lina. Uthe izibalo zokuthi kushone abangaki emigwaqweni yakuleli ngesikhathi samaholidi bazozikhipha uma sekudlule amaholidi.