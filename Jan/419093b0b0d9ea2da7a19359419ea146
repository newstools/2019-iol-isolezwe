UMakhanya wayekade emisiwe emsebenzini ngo-2015 emuva kokuthi uphenyo lwabacwaningi mabhuku luveze ukuthi uyathinteka ekukhishweni kwamathenda kungalandelwanga imigudu efanele. Phakathi kwezinsolo abebekwa zona wukusebenzisa i-credit card yoMhlathuze Water ukufeza izidingo zakhe, ukuvula izikhala zomsebenzi enzela abantu akhonza nabo, ukusebenzisa imali yoMhlathuze Water ukuhambela umjaho wamahhashi oba seThekwini aze abekise indawo yokulala nokuya emaholidini aphesheya nomkakhe ngemali yaseMhlathuze. Ubesolwa nangokusayina amathenda yize engenalo igunya lokusayinela izinkampani ezizoqokwa. Esitatimendeni esithunyelwe abaseMhlathuze Water izolo, ibhodi elisha lale nhlangano lithe linqume ukumxosha uMakhanya ngoba kuvele ukuthi ubengaphethe kahle esikhundleni sakhe, kuneziqubu eziningi zokungalandelwa kwemithetho uma kukhishwa amathenda. UMakhanya ubekuphikisa ukumiswa kwakhe emsebenzini udaba lwaya enkantolo. Ibhodi elisha eliqokwe ngoDisemba wuNgqongqoshe waManzi neNhlanzeko, uMnuz Gugile Nkwinti, owalicela ukuthi lixazulule udaba lukaMakhanya ngokushesha. USihlalo weBhodi, uNkk Thabi Shange, uthe: “Siyibhodi kufanele siqinisekise ukuthi uMhlathuze Water uphethwe ngendlela efanele, kulandelwa nemithetho kukho konke okwenziwayo. Kufanele kube nobuholi obuhlonipha umthetho ukuze kuhlale kunozinzo. Ukuze siqinisekise ukuthi kuhlala kunozinzo sibone kungcono ukuthi silungise lolu daba lwesikhulu esiphezulu,” Uthe bamfisela inhlanhla uMakhanya kukho konke azokwenza. Ukuphothulwa kodaba lwakhe eMhlathuze Water kuzovumela inhlangano ukuthi iqhubeke nezinhlelo zayo. “Njengoba sekuhambe uMakhanya, sizoqala umsebenzi wokubheka ozongena esikhaleni sakhe. Okwamanje kuzobamba uMnuz Swaswa Nthloro noMnuz Mthokozisi Duze,” kusho uNkk Shange.