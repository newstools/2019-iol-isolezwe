USanele Khumalo ugwetshwe yinkantolo yemantshi yaseNquthu, ngoMsombuluko, ngokudlwengula abesifazane abathathu phakathi kuka-2011 no-2012. Omunye wabagilwa kuleli cala owayeneminyaka ewu-22 ngesikhathi kwenzeka icala kuvela ukuthi wayelele, waphaphama sekunomsindo wabantu abase bengaphakathi endlini ayelele kuyo. Wabona amadoda amabili ayengawazi. Lawa madoda ambamba amshaya, amklinya ngentambo maqede amdlwengula. Kuthiwa ayegqoke izigqoko ezifihla ubuso kodwa umgilwa wakwazi ukuwabona lawa madoda, ngemuva kokuthi esehambile wahamba wayovula icala, uphiko lwamaphoyisa olubhekelele amacala athinta udlame lwemindeni, ukuvikelwa kwezingane, namacala athinta ucansi, abopha uKhumalo ngaleli cala, kodwa lahoxiswa kwathiwa akulindwe imiphumela yokuhlolwa kolibofuzo. Ngesikhathi kubuya imiphumela ekhomba ukuthi uKhumalo nguye owanukubeza umgilwa wayengasabonwa kule ndawo. Imiphumela yaveza ukuthi ulibofuzo lukaKhumalo lwabuye lwatholakala kwabanye abesifazane ababili ababebike ukuthi nabo badlwenguliwe ngo 2011, kodwa bathi abambonanga owabadlwengula. Okhulumela amaphoyisa kulesi sifundazwe uLt Col Thulani Zwane, uthe inkantolo yakhipha umyalelo wokuthi uKhumalo eze enkantolo mayelana necala ayelenze ngo-2012, kodwa wayengasekho endaweni, waze waboshwa esemcimbini wakwamakhelwane wakhe. UKhumalo uqale wawaphika amacala abethweswe wona kodwa umshushisi uveze ubufakazi obungangabazeki okuholele ekutheni umsolwa awavume amacala akhe, ngoMsombuluko, okuholele ekutheni agwetshwe. “Umphenyi wecala ukhuthaze abesifazane abanukubeziwe ukuthi bawavule amacala noma ngabe bengababonanga ababanukubezile, ngoba ubuchwepheshe obusetshenziswa amaphoyisa buyaligcina ulwazi okuzothi uma esetholakele umsolwa luhlanganiswe naye,” kusho yena. Abesifazane abangabagilwa kulolu daba bathi yize kuthathe iminyaka eyisishayagalombili ngaphambi kokuthi kugwetshwe uKhumalo kodwa benelisekile ngesigwebo asitholile. Omunye wabagilwa owayeneminyaka ewu13 ngesikhathi edlwengulwa uthe: “Ngithole ukuthula njengoba egwetshiwe uKhumalo, bengilokhu nginovalo lokuthi usengabuye azongidlwengula ngoba bengingazi nokuthi ngubani owanginukubeza. Ngendlela isikhathi ebese sihambe ngayo bengingakholwa ukuthi uzotholakala. Ngibonga ubuchwepheshe obusetshenziswe ngamaphoyisa okuyibo obukhombise ukuthi ngubani owangidlwengula,” kusho yena.