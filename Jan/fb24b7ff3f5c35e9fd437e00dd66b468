Umkhandlu wezitshudeni zesikhungo nabaphathi besikhungo, bafinyelele esivumelwaneni sokuthi siqedwe isiteleka ngempelasonto. Izitshudeni bezikhala ngokuthi kuthiwa azikho izikhala zokubhalisa zonke izitshudeni ezinezitifiketi ezizivumela ukuthi zenze iziqu zeBachelor ezizithole kuso lesi sikhungo, ukukhethiswa kwezitshudeni zesikhungo phakathi kokuthi zithola ivawusha yezincwadi noma zithola i-laptop nokunye. UMnuz Martin Ramotshela, okhulumela isikhungo, uthe isibalo sezitshudeni abazithathayo silawulwa yimigomo yoMnyango weMfundo ePhakeme. Ngokomgomo obalawulayo kumele sibe nezitshudeni ezingu-380 000 ezifundela iBachelor’s degree, u-54 434 wazo kumele kube ngeziqalayo. Okwamanje uthe isikhungo asikwazi ukuzamukela zonke izitshudeni ezinalezi zitifiketi kodwa kuzoba nohlelo lokuthi isikhungo sithathe izitshudeni ezengeziwe. Ngasohlangothini lokuthi isitshudeni kumele sikhethe phakathi kwevawusha yezincwadi noma i-laptop, uthe lo mgomo ususelwa kolawula ukusebenza kwesikhwama esixhasa izitshudeni ngemali iNSFAS. Abakwazi ukuweqa kodwa isikhungo sizolumisa lolu hlelo lucutshungulwe kabusha. Mayelana neziqu zenyuvesi okuthiwa azibhalisiwe ngaphansi kweSAQA , uthe lesi sikhungo siqale nyakenye ukululungisa lolu daba okuphethe ngokuthi ikomiti, iSenate Teaching and Learning Committe, liveze ukuthi yiziphi lezo ziqu labuye lathi kumele zingabe zisathathwa izitshudeni ezintsha kuzo kodwa izitshudeni ebese ziqalile ukuzifunda ziqhubeke nazo. UNksz Lungi Nhlenyama uthe njengeSRC yaKwaZulu-Natal namhlanje bazoba nomhlangano nabaphathi besikhungo mayelana nezinye izinkinga ezithinta izitshudeni ngqo eKZN. “Njengoba kuvunyelwene ngokuthi izitshudeni zizobuyela ezikhungweni ziyobhalisa namhlanje, eKZN kunezitshudeni ezizolala kolayini ngenxa yokushoda kwabasebenzi. Uma sezibhalisile kumele zilinde izinto zazo zithunyelwe ePitoli. Sibona sengathi thina eKZN siyacindezeleka. Akekho umqondisi wesifunda oqashwe ngokuphelele okwenza ukuthi uma kunezinkinga zingalungiseki ngoba udaba nithi nisalulungisa iphele inkontileka yakhe kuthathwe omunye,” kusho yena. UNgongqoshe weMfundo ePhakeme, uNkk Naledi Pandor, esitatimendeni esithunyelwe kwabezindaba uthe kuyamjabulisa ukuthi izitshudeni nabaphathi besikhungo bavumelene ngokuthi siqedwe isiteleka. Ubuye wagqugquzela izitshudeni ezingazifakanga izicelo zokufunda ukuthi zingayi ezikhungweni zingabizwanga.