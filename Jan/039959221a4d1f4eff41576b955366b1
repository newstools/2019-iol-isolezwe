INKANTOLO eNkulu yaseMgungundlovu ikuhlehlisele inyanga ezayo ukulalelwa kwesicelo samalungu e-ANC angeneme esifundeni iMoses Mabhida Region abefuna kuhlakazwe isigungu sesikhashana salesi sifunda ngoba ethi sesiphelelwe yisikhathi. Le nkantolo ifuna ukuthi leli cala lilalelwe kanye namanye kanti alukho uzinzo kulesi sifunda njengoba kukhona amalungu afuna kuhlaliswe ingqungquthela ezokhetha ubuholi. Abefake lesi sicelo nje namhlanje i-ANC ithula umqulu wokukhankasela ukhetho kanjalo igubha neminyaka engu-107 kwabunjwa le nhlangano. UNobhala jikelele wale nhlangano, uMnuz Ace Magashule, ephawula ngokuhlehliswa kwalesi sicelo, uthe sebekwenze konke kwangaphakathi ukuzama ukuxazulula isimo kulesi sifunda. Uthe bahlale benxenxa amalungu enhlangano ukuthi angayi ezinkantolo uma efuna ukuxazulula izinto. “Akusona kuphela lesi sifunda esingabanga nengqungquthela yokukhetha ubuholi, ziningi nezinye ezweni lonke. E-Eastern Cape, Western Cape, Free State nakwezinye izifundazwe zikhona izifunda ezagcina ngokungazihlalisi izingqungquthela.” Uthe umnqamulajuqu wokuhlalisa izingqungquthela wawungo-Agasti 31 nyakenye wathi isigungu esiphezulu sale nhlangano esanquma ukuthi zingabe zisahlala izingqungquthela okudlule lesi sikhathi zingahlalile. Lesi sigungu sanquma ukuthi izingqungquthela kumele zihlale ngemuva kokhetho lukazwelonke okulindeleke ukuthi lube ngoMeyi nonyaka. “Ubuholi base-KZN baze bacela ukuthi kuvunyelwe iMoses Mabhida ukuthi ihlalise ingqungquthela. “Asikwazi ukuvumela abanye ukuthi benze okunye abanye singabavumeli ngakho isinqumo esathathwa sifaka wonke umuntu, abekho abantu ababezovunyelwa ukuthi babe nengqungquthela ekubeni abanye benqatshelwe,” kusho uMagashule. Uthe bazoqhubeka bayilungise ngaphakathi indaba yaseMoses Mabhida. “Kukhona abantu abangeneme namanje. Indaba yobumbano sisayisebenza enhlanganweni. “USihle Zikalala (uSihlalo wesifundazwe we-ANC) noMike Mabuyakhulu (iPhini likaSihlalo we-ANC esifundazweni) babenemibono engefani kodwa buka manje basebenza kahle kanjani ngenxa yobumbano. Bakwazile ukubumba isifundazwe saya phambili,” kusho uMagashule.