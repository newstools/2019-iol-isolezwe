IQEMBU lesicathamiya eliphambili kuleli iLadysmith Black Mambazo libalwa phambili nabafisa ukusebenzisana nowayengumengameli wakuleli uMnuz Jacob Zuma ozoqophaa i-albhamu yakhe yamaculo oMzabalazo. Ngesonto eledlule iDA ifunge yagomela ukuthi izokwenza konke okusemandleni ukuvimba ukuqoshwa kwale albhamu okuhlelwa uphiko lwamaPaki, Ezokungcebeleka nezaMaciko kuMasipala weTheku. Inhloko yalolu Phiko uMnuz Thembinkosi Ngcobo uthe nguye oshele Amambazo Amnyama ukuthi asebenzisane noZuma. IMenenja yalaleli qembu uMnuz Xolani Majozi uziqinisekisile lezi zindaba waveza nokuthi iMambazo izoqopha amaculo ambalwa noZuma, onobudlelwano obudala nomholi weqembu uMnuz Joseph Shabalala. “Ngisho nanamhlanje basasondelene. Sekuneminyaka iMambazo iqopha umculo ngenhloso yokuqhakambisa amasiko namagugu, ngakho uma umasipala uqopha amaculo njengendlela yokulondoloza umlando wamaculo omzabalazo kuzobaluleka ukuthi sibe yingxenye yalokho,” kuchaza uMajozi ekhuluma nephephandaba elinguzakwabo weSolezwe, iThe Mercury. Uthe istudio seqembu uZuma azobe eqophela kuso sasetshenziswa kuqoshwa i-albhamu yango-2014 iSinging for Peace Around the World eyanqoba indondo yeGrammy. Kubaculi abaphambili asebeke baqopha kuso kubalwa uKirk Whalum, Lira  noSalif Keita. UMajozi uthe bawu-12 abaculi asebevolontiyile ukuba yingxenye yabazocula noZuma. “UDJ Sox naye ungibuzile ukuthi singakwazi yini ukwenza ingoma yeGqom’ naye kanti noSjava uveze ukuthi angathanda ukusebenzisana noZuma. Sijabule kakhulu,” kusho yena. UNgcobo uthe uxhaso lokuqopha le-albhamu luzovela kwisabelo mali sikaR25 million yamasiko namaciko. 