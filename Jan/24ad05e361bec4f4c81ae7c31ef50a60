Ikhomishini ithe sincane kakhulu isibalo sababhalisile njengoba singu-170 578 ekubeni ngabe bangaphezulu kwesigidi. UMnuz Mawethu Mosery, isikhulu esiphezulu sale khomishini, unxuse intsha ezovota okokuqala engabhalisile ukuthi iphume iyobhalisa njengoba ngempelasonto kuzovulwa ithuba lokuthi kubhaliselwe ukuvota kulabo abangabhalisile. Uthe nalabo abangenawo amakheli emqulwini wokuvota bazothola ithuba lokuthi bafake amakheli abo. “Umkhankaso wokubhalisa uzogxila nakubantu abangakaze bavote abazoba neminyaka engu-18 ngosuku lokhetho. Siyabanxenxa nalabo abaneminyaka engu-17, abazobe sebena-18 uma sekuvotwa ukuthi babhalisele ukuvota ukuze bavote,” kusho uMosery. Umkhankaso wokunxenxa intsha ukuthi ivote uzoya nasezikhungweni zemfundo ephakeme ukuze kugqugquzelwe abantu abasha ukuthi bavote. UMosery uthe kule mpelasonto yokubhalisela ukuvota kunabasebenzi abangu-14 685 abazobe besebenza. Kulesi sifundazwe bangu-5.3 million abantu ababhalisele ukuvota, kulaba bangu-1.3 million abaneminyaka engu-29. Abesifazane yibona abaningi abasohlwini lokuvota njengoba bengu-3 million kanti abesilisa bangu-2.3 million. “Abavoti abangu-1 million banemininingwane engaphelele. Kulaba abangu-298 648 kabanawo nhlobo amakheli kuthi abangu-707 682 banamakheli angaphelele.” Uthe bazoya nasemajele angu-40 akulesi sifundazwe bayobhalisa iziboshwa ukuze zivote kulolu khetho. “Okhethweni lukazwelonke iziboshwa ziyavota yingakho imindeni kumele izihambisele omazisi. Labo abangenawo amakheli emqulwini wokuvota ngo-2021 ngeke bakwazi ukuvota,” kusho uMosery. UMosery uthe kuzoba nokhetho lokuchibiyela eMtubatuba ngoMashi 27 ngemuva kwesinqumo senkantolo esathi kumele luqalwe phansi lolu khetho. Ubalule nokuthi ukuze iqembu lezepolitiki lithole isihlalo esiShayamthetho sesifundazwe kumele iqembu lithole amavoti angaphezulu kuka-50 000. Uthe yize uMengameli Cyril Ramaphosa engakalumemezeli usuku lokhetho okulindeleke ukuthi lube ngoMeyi kulo nyaka kodwa kungenzeka kube nguMashi nonyaka umnqamulajuqu wokuthi amaqembu alethe imali yokungenela ukhetho. UMosery uthe abantu banelungelo lokuthi baphikisane namagama alethwe amaqembu abantu abazoya esiShayamthetho nasePhalamende uma bengeneme ngabo.