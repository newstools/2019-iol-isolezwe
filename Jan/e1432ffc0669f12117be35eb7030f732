UButhelezi ubenomcimbi wokutshela abantu ukuthi bazilungiselele ukhetho obuseCity Hall, eThekwini izolo. “Namuhla (izolo) nginilethele umyalezo othi, lungelani ukuvota ngoba usuku lokhetho luzomenyezelwa maduze. Ngiyacela ukuthi nihambe niyobhalisela ukuvota ngoJanuwari 26 no-27. Kuleyo mpelasonto kuzobe kuvulwe izikhungo eziwu-22 927 ezweni jikelele kusukela ngo-8 ekuseni kuya ku-5 ntambama,” kusho uButhelezi. Uthe abantu abasha kufanele babhalise ngoba yibona abaholi bakusasa futhi yibona okufanele babe nezwi kokwenzeka ezweni. “Abantu abasha yibona abadonda kakhulu ekubhaliseleni ukuvota, siyakhala ngoba uma bebalwa abantu abangabhalisile kule minyaka yenu bawu-3 million. Akusiwona umqondo womuntu osile lowo. Ubunikazi bekusasa baleli lizwe bungeleningi lenu,” kusho uButhelezi. Uma sekuvotwa uthe abantu bathi zaka zaka eduze kwendlovu ngoba yena akayena umholi okhohlisa abantu ukuthi uma sebeqeda ukuvota kuzobe kugobhoza ubisi noju lwezinyosi ezweni. “Kasibeke i-IFP eqhulwini lemiqondo yabantu njengoba iNingizimu Afrika ilungiselela ukuvota, kucace ukuthi i-IFP iliqembu elingathenjwa yiwo wonke umuntu. Angifani nabanye abaholi abathi intombi ishelwa ngamanga futhi ngisho ninganuka anginalo iphunga lenkohlakalo elinuka kwabanye abaholi,” kusho uButhelezi. UMnuz Narend Singh onguMgcinimafa we-IFP uthe kubalulekile ukuthi i-IFP iqale manje ukukhankasa ngoba i-ANC izomemezela usuku lokhetho amanye amaqembu engakalitholi ithuba lokukhankasa. UNksz Futhi Mokoena noNksz Sane Mabaso abaneminyaka engaphansi kuka-35 bathe bawuzwile umyalezo kaButhelezi futhi bazogqugquzela abanye abantu abasha ukuthi babhalise ukuze “kuvotelwe iqembu elithembekile eNingizimu Afrika i-IFP.” UMnuz Mncedisi Khumalo naye ongumuntu omusha ugqugquzele abantu abasha ukuthi babhalisele ukuvota ngoba ziningi izinkinga zabo abale kuzo ukusweleka komsebenzi. “Ngigqugquzela kakhulu intsha ukuthi ihambe iyobhalisela ukuvota ngoba siyalibona iqembu eliphikisayo limatasa namakhomishana enkohlakalo. I-IFP ilona qembu elikhathalele abantu baseNingizimu Afrika elinabaholi abangayidli imali kodwa abaletha izidingo kubantu,” kusho uKhumalo.