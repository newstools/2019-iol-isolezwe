UNxele ubekhuluma ne-African News Agency (ANA) ngaphandle kwenkantolo yabasebenzi ngoLwesibili, lapho abezama khona ukuyoguqula isinqumo sokumiswa kwakhe. NgokukaNxele noMnyango wezokuHlunyuleliswa kweziMilo, ukumiswa kwakhe akuhlangene nobufakazi obuvele kwikhomishini. UNxele uthe usebhalele ikhomishini kanti ukhathazekile ukuthi akaziswanga ukuthi igama lakhe lizothinteka ezinsolweni. U-Agrizzi watshela ikhomishini ngesonto eledlule ukuthi uNxele wayethola uR57 000 ngenyanga ukuze asebenzise amandla akhe ukulekelela iBosasa. Uveze ukuthi wake wayiletha yena le mali kuNxele e-Intercontinental Hotel e-OR Tambo International, eGoli. Ebuzwa ukuthi wake wayithatha imali ku-Agrizzi, uNxele unqabile ukuphendula lo mbuzo wathi akafuni ukukhuluma ngalolu daba “ngaphandle kwekhomishini”, ngoba lokhu kuzobe kubukela phansi okuqhubeka kuyo. Esikhundleni sokuphendula umbuzo uveze okuqukethwe i-email ayithumelele ikhomishini ngesonto eledlule. Kule e-mail eqondiswe kuSihlalo wekhomishini iPhini leNhloko yamajaji kuleli, uMnuz Raymond Zondo, uNxele uthe uxhumana nale khomishini ngenhliziyo ebuhlungu ngenxa yokuvele kuyo. Uthe ngokuqonda kwakhe, ikhomishini kwakumele imazise ukuze azilungiselele ukuphendula izinsolo. Uthe ikhomishini imphendulile ngoLwesihlanu ngamaphepha aqukethe ubufakazi buka-Agrizzi yaveza ukuthi bakulindele ukuthi naye azokwethula uhlangothi lwakhe. Okhulumela umnyango uMnuz Singabakho Nxumalo uthe umnyango ukuqaphe ngelokhozi okuqhubeka kwikhomishini.