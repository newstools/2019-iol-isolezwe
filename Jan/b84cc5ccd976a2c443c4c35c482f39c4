BAKHALELWE ngamasongo kaSigonyela abalisa okusolwa ukuthi bawongqondongqondo ekudunweni kwezimoto KwaZulu-Natal. Laba basolwa abathathu baboshwe yithimba lamaphoyisa eliyisipesheli iProvincial Task Team izolo. Batholwe nenqwaba yokhiye bezimoto. Amaphoyisa abelandela umkhondo wabo ngemuva kokuthi elunywe indlebe ngamalungu omphakathi abaziyo ukuthi sebeziqedile izimoto beziduna. Okhiye ababanjwa nabo kuvela ukuthi abenqwaba yezimoto okusolakala ukuthi bazebile. Batholakale behamba ngemoto encane iVW Polo okusolwa ukuthi yantshontshwa eNewlands West eThekwini ngoJuni nyakenye. Abasolwa bazobekwa amacala okutholakala nempahla okusolwa ukuthi intshontshiwe. Bazobekwa icala lokuduna nelokuzama ukubulala. Kulindeleke ukuthi bavele eNkantolo yeMantshi eNtuzuma maduzane. Amaphoyisa athe asaqhubeka nokwenza uphenyo ukuze athole ukuthi awekho yini amanye amacala abasolwa abangayamaniswa nawo KwaMashu namaphethelo. Uphenyo luyaqhubeka.