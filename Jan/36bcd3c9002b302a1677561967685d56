Le nhlangano ithe ngeke imelwe abantu asebeke balahlwa amacala njengoba ithi izohlola iziqu zalabo abazojutshwa, ihlole nokuthi ngabe abakaze yini balahlwe amacala. Abadala izinxushunxushu enhlanganweni nabo ngeke balibone elidlalayo. Lokhu kuvezwe yibamba lo mkhulumei we-ANC uMnuz Zizi Kodwa njengoba le nhlangano ibinengqungquthela yokudingida amagama abantu abazojutshelwa ePhalamende naseziShayamthetho. UKodwa uthe bazokwaziwa ekupheleni kwale nyanga abantu abazoya ePhalamende njengoba kusadingeka abantu basayine ukuthi bayakwamukela ukuthunywa. Uthe uma sebevumile kuzobe sekukhucululwa kubhekwe yonke into ethinta amacala. “Abake balahlwa amacala obugebengu ngeke bajutshelwe ePhalamende sizobakhipha ohlwini. Abalahlwa amacala athinta ezepolitiki bona abathinteki. Ukuthi umuntu ungonombolo bani ohlwini akusho lutho ngoba okubalulekile ngukuthi inhlangano kumele iwine ukhetho,” kusho uKodwa. Ibamba lo mkhulumeli wenhlangano uMnuz Dakota Legoete, lithe uhlu bazoludedelela umphakathi uma ikhomishini yokhetho isishicilele uhlu lwamaqembu. Uthe isigungu esiphezulu sale nhlangano esizonquma ngabazojutshwa wathi ohlwini kuzobe kukhona intsha wathi zonke izinhlanga zizomeleleka. “Sizobheka ukuthi kube okungenani no-20% wabantu abasha, u55% wabantu abebevele bengamalungu ePhalamende noma eziShayamthetho bese kuba nabezifazane nezinye izinhlanga. Sifuna ukuthi ihehe uma uyibuka ufise ukuvotela i-ANC.” Ephendula ngemibiko yokuthi uMengameli we-ANC nezwe uMnuz Cyril Ramaphosa usefune ukuhlangana nowayenguMengameli uMnuz Jacob Zuma ukuze angahlanjalazwa uma sekunomgubho wokuthula umqulu wezokhetho nenkulumo iJanuary 8 eThekwini, uKodwa uthe uRamaphosa uhlangana nabo bonke asebake baba ngoMengameli be-ANC. UKodwa, ophinde abhekele ezokuxhumana ehhovisi likaRamaphosa kwi-ANC, uthe kunomhlangano ohleliwe phakathi kukaZuma noRamaphosa. Uthe useke wahlangana nowayenguMengameli we-ANC nezwe uMnuz Thabo Mbeki kanjalo nowayenguMengameli wezwe uMnuz Kgalema Motlanthe. “URamaphosa uhlangana nabo ukuze ancele ulwazi ngoba babengabaholi be-ANC. Njengoba kunengqungquthela yokudingida uhlu lwabantu abazoya ePhalamende,” ULegoete uthe abe ngu-800 amagama abedingidwa wathi kudingeke ehliswe abe ngu-400. Angu-200 abaya ePhalamende kuthi abangu-200 abasuka ezifundazweni beya ePhalamende. Uthe bayalwamukela ucwaningo lwe-Ipsos oluveza ukuthi uma i-ANC ingaya okhethweni ingasekwa ngabantu abangaphezulu kuka-60%.