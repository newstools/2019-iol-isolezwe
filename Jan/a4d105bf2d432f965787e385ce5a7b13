UNzimande usho lokhu ngesikhathi ekhuluma emcimbini wokukhumbula owayenguSihlalo weSACP uMnuz Joe Slovo. Uthe uSlovo wayengahambisani nokucwasa ngokobuhlanga, ngokobuzwe nezinye izinhlobo zokucwasa kodwa wayefuna bonke abantu baseNingizimu Afrika babe nempilo engcono. “Ngikhathazekile ngesikhathi ngibona izigigaba zaseClifton ngoba zikhombisa ngokusobala ukuthi ukucwasa okuqhubekayo kuzosidalela impi. Kufanele sifane noJoe Slovo silwe nokucwasa kwanoma yiluphi uhlobo. Sibakhuze ontamolukhuni nabaholi abafana naloya weBLF abavele bakhulume izinto ezizohlakaza isizwe,” kusho uNzimande. Uthe wonke umuntu waseNingizimu Afrika kufanele avotele i-ANC ngoba isaqhubeka nokuletha impilo engcono kubantu bakuleli. Phakathi kwezinto ezinhle ezenziwa yi-ANC, uNzimande ubalule izindlu zomxhaso athe zaqala ngesikhathi uSlovo esenguNgqongqoshe wezeziNdlu, imali yesibonelelo sikahulumeni, usizo lwezempilo lwamahhala nemfundo yesisekelo yamahhala. Uthe akufanele abantu bakhohliswe yi-EFF neBLF okuyizinhlangano ezisebenzisa imizwa yabantu ukuthola udumo. “Kufanele silwe nabaholi abafuna udumo ngokusebenzisa imizwa yabantu. Kuyimanje i-EFF neBLF isebenzisa udaba lomhlaba ukudukisa abantu bakithi. Awukho umhlaba wabantu ozothathwa ngendluzula, uhulumeni ka-ANC uhlelekile,” kusho uNzimande. Uthe bazokweseka iCosatu ezoba nokhukhulelangoqo wesiteleka ngoFebhuwari olwa nokunyuswa kwentela ekhokhwa uma uthenga impahla, iNational Health Insurance edingekayo nokudilizwa kwabasebenzi. UNzimande uthe bazolwa noqhekeko olukwi-ANC, abaholi abathanda udumo nalabo abangaluthandisisi umbimbi.