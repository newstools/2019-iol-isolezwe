UNkk Thembi Phahle oqale wathi ikhonteyna ngeyakhe, ungomunye wokugaselwe izitolo zabo kuqala umkhankaso wokulwa namabhizinisi angekho emthethweni. UNkk Phahle ongumnikazi womuzi oqashise le khonteyna, uqhamuke esevutha. Uthe ukhathele ukudlala abasebenzi bakamasipala osekukaningi bemhlukumeza nangomuzi wakhe. Kwale ngisho uZikalala noNkk Gumede bezama ukukhuluma naye, wabhoka ngolaka. Omakhelwane abebeshutha ama-video kwenzeka konke lokhu bebelokhu bebabaze ukuthi ubaphoxa phambi kwezikhulu. UNkk Phahle ubuye waphuma iqhuzu nowesifazane obegqoke isikibha se-ANC ambize ngoZodwa athe akayeke ukumshutha ngoba akayona intatheli. Uthethise noZikalala ethi kungani betheleka bengambikelanga. “Yindlela enisebenza ngayo lena? Uma nifuna ukuza kwami kumele nibikele mina kuqala. Niqhamuka nje anginazi nokuthi ningobani,” kusho yena. Kuthe imeya imchazela ukuthi bafuna amaphemithi njengoba kusetshenziswa indawo kamasipala ukuqhuba amabhizinisi, wayingena emlonyeni ethi yigceke lakhe. Uveze nokuthi wayikhokha imali yephemithi abuye wathola ukuthi ubeyiqolwa ngabazibize ngabasebenzi bakamasipala. Kuthe esekhulume wadela, ungqongqoshe wamchazela ngabazokwenza. Umtshele ukuthi ngenxa yokuthi uqinise ikhanda ngisho etshelwa ngomthetho, sekuzomele bayishaqe ikhonteyna. Uchazelwe ukuthi kuzomele ayokhokha inhlawulo bese eyilanda lapho ibekwe khona, athole nephemithi yokusebenza. Indodana kaNkk Phahle ibisifile amahloni izama ukumkhuza engezwa mshini. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. Amaphoyisa nabasebenzi bakamasipala baqukule ikhonteyna yafakwa elolini. Ngesikhathi igitshezwa elolini uNkk Phahle ubezulazula egcekeni ezishaya inqulu ethi: “Usathane unamanga ngizoyikhokha kusasa le mali, izobuya ikhonteyna yami.” Kwesinye isitolo owesifazane obedayisa kwikhonteyna elingatholakalanga igama lakhe, ukhihle isililo kungena ungqongqoshe nemeya. Ukhale ngokuthi akatshelwanga, ubone sekutheleka abantu. Ngesikhathi kungenwa kulezi zitolo abantu bebezwakala bethi ngeke besavota ngoba baphucwa isinkwa. Ithimba lidlulele ePhoyithi ezitolo zabokufika.