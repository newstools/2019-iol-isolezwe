Amakhalenda enziwe wumasipala waseMnambithi osekuyi-Alfred Duma ukuze aphiwe amakhansela nomphakathi njengoba kuqala unyaka. Anobuso bukaMengameli Cyril Ramaphosa nebhokisi eliphuzi elinombhalo othi, Thuma Mina. Ikhansela uMnuz Nathi Mthethwa weNational People Ambassador (NPA), uthe baphatheke kabi ngalesi senzo. “SiyiNPA sidabuka kakhulu ukubona uMasipala wase Alfred Duma usebenzisa imali yomphakathi budedengu ukukhankasela i-ANC ngokuthi kwenziwe amakhalenda acace ngokusobala ukuthi akhankasela uMengameli we-ANC. Ngisho nemibala esetshenziswe kulona ikhalenda icacisa ngokusobala ukuthi kuyakhankaswa. Siyazibuza-ke thina siyiNPA ukuthi kungani le mali ixhashazwa ngale ndlela kodwa izakhamuzi zibe zixakwe wukungabikho kwamanzi, ukunyuka kukagesi nama-rates aphezulu,” kukhononda uMthethwa. Uthe lesi senzo sitshengisa ukuthi iqembu elibusayo kalisenendaba nabantu abantulayo okuyibona abalibeke lapho likhona. Banxusa wonke umphakathi usukume ulwe nalobu bugebengu obenziwa uMasipala ngokubuyisela wonke amakhalenda bese becela umasipala ukhokhe imali okwenziwe ngayo amakhalenda. UMnuz Khulekani Msibi oyikhansela leDA uthe ngesikhathi kulungiselelwa umcimbi weJanuary 8 Statement obuseMoses Mabhida kukhishwe imoto kamasipala eyi-truck ukuba iyolanda izikibha ze-ANC eThekwini. UMnuz Nathi Mchunu we-ANC uthe abakwazi ukuphawula kodwa bacela kuthintwe umkhulumeli kamasipala, uMnuz Sya Maphalala, ukuze acacise. UMaphalala uzanywe kaningi ocingweni lungangeni nemiyalezo abethunyelwe yona engayiphenduli kwaze kwashaya isikhathi sokushicilela. Ngisho olwasehhovisi belukhala lungabanjwa.