UZikalala ubonge bonke abavakashele kulesi sifundazwe njengoba kade kungamaholidi, izivakashi sezilungiselela ukubuyela emakhaya. Esitatimendeni esikhishwe umnyango, uZikalala uthe yize kusazobalwa kahle ukuthi zingaki izivakashi ezihambele isifundazwe ngamaholidi kodwa kunezinkomba zokuthi baningi abantu abahlale emahhotela ikakhulukazi ngoDisemba. “IKwaZulu-Natal iyona ndawo yokuvakasha ekhonzwe ngabantu kuleli kanti nangoDisemba bekungehlukile. Asikungabazi ukuthi sikwazile ukudlula izibalo ebesizibekele zona zokuthi sihehe izivakashi ezingekho ngaphansi kuka-700 000 zakuleli neziqhamuka emazweni angaphandle ezingu-137 000 okuzofaka emnothweni wesifundazwe uR2 billion.” UZikalala uphinde wabonga abakulesi sifundazwe ngokwamukela izivakashi ngezandla ezifudumele nokwenza isiqiniseko sokuthi ziyakujabulela ukuba kulesi sifundazwe esidume ngemfudumalo. “Siyajabula ukuthi azikho izigameko ezinkulu ezimoshe isikhathi esimnandi sezivakashi. Yonke imicimbi yokuzijabulisa ebiyenzeka ezingxenyeni eziningi zesifundazwe ibe yimpumelelo,” kusho uZikalala othe nesimo sezulu esihle siba nomthelela ekutheni izivakashi zikujabulele ukuba kulesi sifundazwe. Uphiko lwezokuvakasha luzohlanganisa izibalo zabebevakashele isifundazwe emasontweni ezayo nokuthi umnotho wesifundazwe uhlomule kangakanani ngokutheleka kwezivakashi ngamaholidi.