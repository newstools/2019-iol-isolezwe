Umkhandlu uthe awukho umhlangano ofuze lo oke wabakhona. “Umhlangano waba khona owamalungu asebenza kwiSace, awukho omunye oke wabakhona,” kusho isitatimende salo mkhandlu. Sithe lo mkhandlu ulandela futhi uhlonipha imigomo ngakho ngeke uvume ukuthi kube nenyunyana ezosabisa ngokuthi kumele udalule amacala athinta ukuqondiswa ubugwegwe. Akumele kuqondiswe ubugwegwe othisha kusetshenziswe izinkundla zokuxhumana kanjalo nabezindaba. Ngeke sivumele noma ngubani ukuthi acekele phansi igama lalo mkhandlu, abasebenzi, isikhulu esiphezulu kanjalo nomkhakha wokufundisa.” Ngokomyalezo osabalele ezinkundleni zokuxhumana okhishwe yiSalipswu, uNksz Caluza akanazo iziqu zokufundisa ufundisa ngeziqu zomkokotelo. Umyalezo uthe ngeledlule ubizwe wuphiko lweSace oluphenya indaba yeziqu kwathi uma ebuzwa ngazo waphuma wahamba. Kulindeleke ukuthi uNksz Caluza abize isithangami sabezindaba namhlanje lapho ezophawula ngalolu daba. UMnuz Bheki Shandu, iPhini likaNobhala weSadtu, ukhiphe umyalezo awubhekise kumalungu ale nyunyana ewatshela ukuthi kunomyalezo osabalele othi uNksz Caluza akanazo iziqu. Uthe kudlalwa ipolitiki eshibhile ngalo myalezo ongamanga wathi le nyunyana eqamba amanga izama ukuqeda ngeSadtu. ISalipswu iyingxenye yomfelendawonye iSaftu eholwa nguMnuz Zwelinzima Vavi kanti nyakenye uVavi ukuqinisekisile ukuthi uNtola uyaphenywa ngenkohlakalo nokudliwa kwemali yale nyunyana.    