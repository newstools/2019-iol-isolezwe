Omalume abathutha izingane ezisuka eNanda, Ntuzuma naKwaMashu beziyisa eDurban North, Effingham naseBriardene abangamalungu kasoseshini waseNtuzuma, bathe sebesebenza bengakhululekile ngenxa yokusatshiswa wosomatekisi abathi babafuna imali. Omunye womalume ocele ukuthi igama lakhe ligodlwe ngoba efuna ukuphepha, uthe bavinjwe ngosomatekisi ngoLwesibili bathi bafuna bakhokhele ukuhamba emizileni yabo bethutha izingane. “Bathe kufanele sikhiphe imali ngoba singena ezindaweni zabo. Bathi uma umuntu ethola uR600 ngenyanga kufanele abanike uhhafu waleyo mali. Bafike kithina bephethe izibhamu belwa base bethi kufanele siphinde sibe nomhlangano nabo ukuze sibatshele ukuthi sizokwenza yini lokhu. Basitshele emehlweni ukuthi uma singakwenzi abakushoyo abanqeni ukusidubula sihamba nazo izingane,” kusho umalume. Uthe bathe baqhamuka kososeshini ababili, owase-Effingham nowaseMngeni. Ukhale ngokuthi emalini ayitholayo kusuke kufanele afundise aphinde ondle izingane zakhe, abe neyokufaka uphethrol bese ephinda abe neyokulungisa imoto uma ifile. Banovalo lokuthi lesi simo sizobeka impilo yabo neyezingane abazihambisayo engozini. UMnuz Velaphi Gumede, usihlalo kasoseshini waseNtuzuma, uthe bebengakawutholi umbiko wodaba komalume abangamalungu abo kodwa bese kwenzekile kwabanye abaseSydenham. Ethintwa ngalolu daba, usihlalo kasoseshini wase-Effingham, uMnuz Thulani Sibiya, uthe bayaziqhelelanisa nesenzo salabo abazibiza ngamalungu kasoseshini wabo. USibiya uthe bebengakezwa ukuthi kunabantu asebesabisa omalume. “Abenza lokhu benza icala. Sizocela ukuthi labo abasatshiswayo bavele babike ngaloko ngoba awukho umyalelo esiwukhiphile njengososeshini othi abantu abafune imali komalume abasuke bezoletha izingane. Sizocela ukuthi bathinte nehhovisi lesifunda balibikele ngalokhu,” kusho uSibiya. Okhulumela uMnyango wezokuThutha nezokuPhepha KwaZulu-Natal, uMnuz Kwanele Ncalane, uthe akekho umuntu onelungelo lokwenza okuthiwa kwenziwa ngabasabisa omalume. “Sizongenelela nathi siluphenye lolu daba ngoba akekho umuntu onelungelo lokuhlukumeza omunye ngalolu hlobo. Siyabanxusa nalabo abahlukunyezwayo ukuthi bavule amacala emaphoyiseni,” kusho uNcalane.