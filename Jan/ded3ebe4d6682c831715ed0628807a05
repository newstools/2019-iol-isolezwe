SISHUBILE isimo phakathi kwembongi yodumo, uCebo ‘Imbongi YasebuKhosini’ Shandu neNkosi yasoYaya eMbongolwane eShowe, uSthembiso Ntuli, kubangwa imali enguR2 500. UCebo (23) wasesigodini saseNgedleni, eMbongolwane, usola inkosi ngokunqwaha nenkokhelo yakhe. “Inkosi yangiqasha ukuba ngiyibongele ngesikhathi ishadelwa ngo-2017. “Ngemuva komshado yathi ngeke isakwazi ukungikhokhela ngoba yayingasenayo imali kodwa yathembisa ukunginikeza uR500 njalo ngenyanga. “Angibanga nenkinga nalokho. Savumelana, kodwa kuze kube yimanje ayisafuni ukunginikeza imali yami. Sengigqigqe izikhathi eziningi enkantolo nakoMkhulu kodwa angiyitholi le mali. “Sekuhluleke ngisho udaba sengilufake enduneni kodwa alukhulunywa udaba lwami,” kusho uCebo obuye azwakale engomeni yesihlabani sikamaskandi uKhangelani ‘DSD’ Mhlongo esihloko sithi Mkhaya Wami (ekwi-albhamu ethi The Clairvoyant) futhi obuye ahaye emsakazweni womphakathi i-Icora FM ngamaSonto. Isolezwe ngoMgqibelo lithole ukuthi inkosi yayigcagcelwa oDidini yiNdlunkulu yayo yaseMabomvini ngaphesheya koThukela ngo-Ephreli 16, 2017. UCebo uthe okumphoqa ukuba aze alufake kwabezindaba lolu daba ukuthi inkosi seyimsabise ngokuthi uzodingiswa endaweni uma eqhubeka nokuyifuna le mali. “Ngigcine ukuyobasela le mali ngo-Okthoba wangonyaka owedlule,” kuphetha uCebo. Ithintwa inkosi iphike yalala ngomhlane ukuthi ike yasongela uCebo ngokumdingisa. “Akukho sivumelwano engasenza naye, yena akaye kubantu abamqasha, hhayi kumina,” kubhoka ngolaka inkosi maqede yavala ucingo. UCebo uthe yena waxhunyaniswa nenkosi uMnuz Mbhekiseni Ntuli. “NgangiseThekwini, wathi kimina inkosi iyashadelwa, ngakho kufanele ngiyoyibongela. Wangithatha wangixhumanisa nayo, savumelana ngemali.” Ethintwa uNtuli uvumile ukuthi uyalwazi lolu daba futhi nguye owaxhumanisa inkosi noCebo. “Nami ngize ngaxabana nenkosi, sibanga ukuthi kungani ingasamkhokheli umfana imali yakhe. Mina ngabaxhumanisa kuphela, bavumelana bodwa ngemali,” kusho uNtuli obuye abe yilungu lomkhandlu wenkosi. Uthe ngeke inkosi yasabisa abantu ngokubadingisa ngoba akusekho emthethweni. “Angikholwa wukuthi inkosi yayingakhipha lawo mazwi ngoba nayo iyazi ukuthi akusenziwa lokho,” kuphetha uNtuli.  