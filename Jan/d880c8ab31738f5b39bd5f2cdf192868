Sijabulise umphakathi waseNdwedwe isimemezelo esethulwe izolo uNgqongqoshe wezokuThuthukiswa koMnotho nezokuVakasha, uMnuz Sihle Zikalala. Ungqongqoshe uthe ukwakhiwa kwenxanxathela kuzokwenza ukuthi umphakathi ungabe usaya kude uma uyothenga njengoba kuzoba khona izitolo ezinkulu. Ukwakhiwa kwezitolo kwenziwe wuhlaka lukahulumeni wesifundazwe, iKZN Growth Fund. UZikalala izolo uhlabe isoyi lokwakhiwa kwenxanxathela yezitolo ezodla uR61.4 million. Kuvele ukuthi likhulu isasasa kosomabhizinisi asebefake izicelo zokusebenza enxanxatheleni. Izolo ungqongqoshe uvakashele inkulisa iZizameleni Pre-School ehambisana neMeya yakwaDukuza, uMnuz Ricardo Mthembu. Be­beyonikela ngamakhompyutha namapeni enkulisa. Bobabili bebeyofeza isethembiso ababe­senze ngonyaka odlule besekwiKhabhinethi benomkhankaso iSukuma Sakhe emphakathini waseMdlebeni KwaDukuza. Ungqongqoshe uxolisile ngokuthi baphuze ukubuyela ukuzofeza isithembiso.