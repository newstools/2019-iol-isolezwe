Uthe emuva kokuthi u-Adv Jiba emisiwe emsebenzini, uWatson wathi uMnuz Jacob Zuma kufanele alulungise lolu daba futhi wathi ufuna ukumvakashela. Njengamanje uJiba no-Adv Lawrence Mrwebi babhekene nekhomishini kaJaji Yvonne Mokgoro osathatha umhlala phansi ophenya ukuthi laba bobabili bawulungele yini lo msebenzi. Uveze ukuthi uWatson wakugqugquzela ukuthi kuqokwe uMnuz Berning Ntlemeza njengomphathi woKlebe ukuze iBosasa ingabekwa amacala enkohlakalo. Efakaza kwikhomishini kaJaji Raymond Zondo, esakazwa eziteshini zethelevishini, u-Agrizzi uthe iBosasa yayithola amadokodo abucayi okuyishushisa kubantu eyayibagwazela. Uthe ngo-2009 bathola amadokodo anobufakazi bokuthi kuzoshushiswa owayephethe izimali, uMnuz Patrick Gillingham. “Ngatshelwa ukuthi amadokodo ngawokushushisa uGillingham ngecala lokushushumbisa imali. Emuva kokuthola amadokodo akabange esashushiswa uGillingham,” kusho u-Agrizzi. Uphinde waveza ukuthi esinye isikhulu saseBosasa uMnuz Papa Leshabane sasigwazela izintatheli ngoR71 000. Ikhomishini izoqhubeka ngoMsombuluko.