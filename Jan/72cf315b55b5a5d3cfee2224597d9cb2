Lokhu kushiwo okhulumela amaphoyisa omgwaqo kuleli uMnuz Simon Zwane ngesikhathi ekhuluma neSolezwe izolo. UZwane uthe ngemuva kwengozi yaseFree State eyenzeke ngeSonto, okushone kuyo abantu abangu-11 kwalimala abayisishiyagalombili, bayaqhubeka nokuqinisa imithetho emigwaqweni. “Kusathule okwamanje emgwaqweni ngemuva kwengozi yaseFree State ngeSonto. Sibheke ukuthi kuzophinde kwande umthamo wezimoto uma sekuvulwa izikole. Sizobe sisiqaphile isimo ikakhulukazi izimoto ezithutha abafundi namabhasi omnyango athutha abafundi. Lezo zimoto namabhasi kumele zibe sesimeni sokuba semgwaqweni uma kungenjalo zizobhekana nomthetho olawula ukusebenzisa umgwaqo,” kusho uZwane. Uthe amaphoyisa omgwaqo azoqhubeka abe semigwaqweni ehlukene. “Amaphoyisa azogcwala kakhulu emigwaqweni emikhulu ebheke KwaZulu-Natal njengoba ngempelasonto kuzoba nomcimbi we-ANC. Sizobheka zonke izimoto eziya kulowo mcimbi,” kusho uZwane. Uthe basaphenya ngengozi yaseFree State ebandakanya izimoto ezintathu ebe semgwaqweni uN3 ngaseWilge Toll Plaza. Umbiko ngale ngozi uzophuma emasontweni amabili. UZwane uthe izibalo zezingozi zangesikhathi samaholidi zizokhishwa esithangamini nabezindaba okulindeleke ukuba sibe seThekwini maduze. EMariannhill Toll Plaza izolo amaphoyisa abekade ala ukhasha evimba kwasani nokuholele ekutheni kubekhona umshayeli oboshwayo. Umshayeli oboshiwe owesilisa obehamba nengane imoto yakhe okuthiwe ayikho esimeni sokuba semgwaqweni. IMariannhill Toll Plaza ekuN3 ibalwa ezindaweni ezibhizi ngenxa yezimoto eziningi ezidlula khona njengoba kuphunywa emaholidini kaDisemba.