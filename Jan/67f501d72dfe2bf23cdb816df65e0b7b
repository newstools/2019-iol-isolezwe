INHLANGANO ezibiza ngeDagga Party of South Africa, ithi uma ingakwazi ukuthola uR200 000 ofunwa yinhlangano eyengamele ukhetho kuleli ukuze iqembu lezepolitiki likwazi ukungenela ukhetho, kuyobe kuphenduleke imithandazo yabo bonke abantu bakuleli abafisa ukusebenzisa insangu ngokukhululeka. Le nhlangano ithi isikwenze konke okudingekayo njengokubhalisa isiqubulo seqembu nelogo, kodwa njengamanje isasenkingeni yokuhlanganisa imali yokubhalisa. “Ngicela ukuthi ngosuku lokuvota, nizilungiselele ukubungaza isihlahla sensangu,” kusho umholi waleli qembu, uMnuz Jeremy Acton njengoba iqembu lakhe ethi lifuna ukuba yingxenye yabathatha izinqumo ePhalamende ukuthi insangu isetshenziswe kahle ngokukhululeka eNingizimu Afrika. Leli qembu eliphinde laziwe ngokuthi Iqela Lentsango, lithi yize kukhona imithetho esishayiwe ehambisana nensangu, kodwa kuningi okusadinga ukusetshenzwa okumayelana nayo insangu nokuvumeleka kwayo kuleli. Ngonyaka odlule iNkantolo yoMthethosisekelo yanquma ukuthi kube semthethweni ukusetshenziswa kwensangu, kuphela uma isetshenziswa emakhaya noma itshalwe khona. Njengamanje kuseyicala ukutholakala uyibhema emphakathini, okuyinto abasebenzisi bayo abangayizwa kahle. Leli qembu lithi like lazama ukungenela ukhetho ngo-2014, kodwa imali ekhokhwayo ukuze iqembu libe sohlwini lwamaqembu azovotelwa, yaba ngumqansa. Inkantolo yoMthethosisekelo yanikeza uhulumeni iminyaka emibili ukuthi alungise kahle imithetho okuzohanjwa phezu kwayo mayelana nokusetshenziswa kwensangu kuleli. Umholi waleli qembu nozakwabo uMnuz Gareth Prince yibona abaqala ukusukumela udaba lokusetshenziswa kwensangu ngokukhululeka njengoba baya enkantolo enkulu yaseWestern Cape bephonsela inselelo imithetho evimba lokhu. Babefuna nokuthi kube semthethweni ukuthi insangu isetshenziswe njengomuthi owelapha ezinye izifo futhi abantu bakwazi ukuhweba nangayo baziphilise. Ekhasini lakhe likaFacebook, * -Acton unxenxe bonke abantu bakuleli abahambisana nokusetshenziswa kwensangu ukuthi basize leli qembu likwazi ukumeleleka ePhalamende ukuze libe yizwi labantu abahambisana nokusetshenziswa kwensangu kuleli. Usesungule ne #SmokeThemOut #HotboxTheHouse #DaggaParty, ezinkundleni zokuxhumana athi uhlose ngayo ukunxenxa abantu ukuthi balule isandla futhi basebenzise ilungelo labo ukuphumelelisa ukusetshenziswa kwensangu. Kulindeleke ukuthi inhlangano ebhekelele ukhetho kuleli i-IEC, imemezele ukuthi ukubhaliswa kwamaqembu azoba sohlwini lwamaqembu azoba kwi-ballot paper kuzovalwa nini. U-Acton uthi leli qembu selibhalisile ezingeni likazwelonke kodwa kusamele likwazi nokubhalisela ukuthi libe khona nasohlwini olusezingeni lezifundazwe. UMengameli wakuleli uMnuz Cyril Ramaphosa kusalindeleke ukuthi amemezele usuku okuzovotwa ngalo kuleli lizwe. Kodwa useke wacashunwa kweminye imithombo yabezindaba ethi lolu suku luzoba ngaphambi kokuthi kuphele uMeyi nonyaka.