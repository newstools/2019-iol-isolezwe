Lawa malungu avela kwisifunda sesibili ngobukhulu lapha KwaZulu-Natal ngoMsombuluko amashele ehhovisi lesifundazwe ngenhloso yokwethula izikhalo zawo. Afuna ukuthi kuhlale ingqungquthela yesifunda sawo ngaphambi kokhetho kulo nyaka, akhala nangokuthi ubuholi besifunda sawo besikhashana bucheme nohlangothi oluthile. Okhulumela lawa malungu, uMnuz Sthembiso Nkuna uthe into abayifunayo ukuthi ubuholi bubalalele ngoba sesiside isikhathi kudlalwa ngemizwa yabo. “Sesiside isikhathi sethula izikhalo zethu kodwa kubonakala sengathi akekho ozimisele ngokusilalela,” kusho uNkuna. Uthe bafuna ukuthi kubanjwe ingqungquthela yesifunda ukuze bezoya okhethweni nobuholi obusemthethweni. “Ubuholi besikhashana abunamandla kukhona izinto obungakwazi ukuzenza ngenxa yokunqindeka amandla umthethosisekelo,” kusho uNkuna. Amalungu amaningi aseMabhida asabise ngokuthi azophamisa umgubho iJanuwari 8, uma ubuholi bungazimisele ngokuwalalela. “Singamalungu enhlangano aziphethe kahle kodwa uma ubuholi bungazimisele ngokusilalela kungenzeka siye emgubhweni weJanuwari 8, siyoyinyomfa,” kusho ilungu elingazange lithande ukudalulwa. Lawa malungu agasele emahhovisi ngoMsombuluko efuna ukubonana noNobhala wenhlangano uMnuz Mdumiseni Ntuli noma uSihlalo uMnuz Sihle Zikalala. Ilungu lesigungu sobuholi besifundazwe eliphumile lakhuluma nalawa malungu uNksz Vuyiswa Caluza alitshele emehlweni ukuthi awafuni ukukhuluma nalo ngoba awalithembi. Okhulumela i-ANC esifundazweni uNkk Nomagugu Simelane Zulu uthe ubuholi besifundazwe buhlanganile namaqabane aseMoses Mabhida kwavunyelwana ukuthi kuzophinde kube khona omunye umhlangano ozoba ngoLwesine. “Lawa maqabane azithula izikhalo zawo ebuholini besifundazwe zaze zadlulela nakuNobhala-jiikelele uMnuz Ace Magashule, wawaphendula kuyacaca ukuthi awazange agculiseke,” kusho uNkk Simelane-Zulu. Ilungu lesigungu esiphezulu kwi-ANC uNkk Nocawe Mafu lithe isigungu sobuholi bukazwelonke sathatha isinqumo sokuthi zonke izingqungquthela zihlehliselwe lo nyaka ngemuva kokhetho. Khonamanjalo, umgubho wokwethula umqulo wokhetho we-ANC obekumele ubeseMgungundlovu ngoLwesibili ususiwe ngenxa yokwesaba.hazanyiswa. 