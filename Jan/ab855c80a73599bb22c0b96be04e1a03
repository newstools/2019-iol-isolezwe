Owesifazane, ongeke adalulwe igama ukuvikela ingane, kusolwa ukuthi ubezama ukubulala ingane ngoba esehlukene noyise wayo futhi engenayo imali yokuyondla. Amalungu omphakathi akhathazekile athe uke wazama phambilini ukubulala indodakazi yakhe kodwa wehluleka njengoba esephinde ezama ngesonto eledlule. “Sibone ingane idlala nezinye inezibazi entanyeni futhi ingakwazi nokuphenduka. Uma siphenya sathola ukuthi unina uke wazama ukuyibulala eyikhunge ngentambo. Siyesaba ukuthi uzoze aphumelele ekuyibulaleni ngoba akaqali ukuwenza lo mkhuba,” kusho ilungu lo mphakathi elikhathazekile. Lithe selokhu ingane ezame ukuyibulala unina ibingakaze ithole usizo lwezempilo ngoba akayihambisanga nasemtholamphilo kunalokho ubezama ukuyifihla. Amalungu omphakathi athinte amaphoyisa ukuze aboshwe unina wengane. UColonel Thembeka Mbele wamaphoyisa KwaZulu-Natal ukuqinisekisile ukuthi kuboshwe owesifazane obezama ukubulala ingane yakhe eneminyaka emithathu. Kulindeleke ukuthi avele enkantolo yeMantshi yaseThekwini namhlanje abekwe icala lokuzama ukubulala. EShowe kutholwe isidumbu sowesifazane silenga ngentambo ezinyaweni kukhona usana lwakhe. Kusolakala ukuthi uqale ngokuklinya usana ngoba exabanene noyise walo emuva kwalokho naye wazikhunga. Amaphoyisa avule idokodo ngokufa kwabo.