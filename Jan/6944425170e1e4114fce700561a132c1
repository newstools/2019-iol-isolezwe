UMnuz Bonginkosi Khanyile (29) owayeyisitshudeni saseDurban Univesity of Technology (DUT) ngesikhathi ehola umkhankaso weFees Must Fall ngo-2016, ugwetshwe iminyaka emithathu noma inhlawulo kaR5000 yinkantolo yemantshi eThekwini izolo. Isigwebo silengiswe iminyaka emihlanu. Inkantolo ithe uzoboshelwa ekhaya iminyaka emithathu. Uzobe enza izinhlelo zokuhlumelelisa isimilo okukhona kuzo nokusebenzela umphakathi. UKhanyile utholwe enecala lokutholakala nesihlilingi ayesisebenzisa ukudubula amaphoyisa, amabili okungawulaleli umyalelo wamaphoyisa wokuthi ahlukane nokugqugquzela imibhikisho yomkhankaso nelokudala udlame emphakathini. Amacala wawavuma ngonyaka odlule. UKhanyile uthe uyasemukela isigwebo anikezwe sona kodwa lokho akusho ukuthi useyagudluka kwayekulwela ukuthi imfundo ibe mahhala. “Ngisazoqhubeka nokuba yisishoshovu esilwela ukuthi iNingizumu Afrika ibe yizwe esilifisayo,” kusho yena. Imantshi, uMnuz uSiphiwe Hlophe, yehlisa isigwebo sayo ithe umbiko wosonhlalakahle basejele ukhombisa ukuthi uKhanyile uyazisola ngezenzo zakhe. “Inkantolo iyazi ukuthi bonke abantu banelungelo lokuzwakalisa izikhalo nemibono yabo ngombhikisho kodwa umbhikisho kumele ube nokuthula, ungabi nalo udlame. Amaphoyisa agunyazwe wumthetho ukuthi uma ebona ukuthi umbhikisho uyingozi ayalele ababhikishayo ukuthi bawumise. Lowo myalelo kumele ulalelwe. Inhloso yezitshudeni yayiyinhle kodwa imibhikisho yagcina isinodlame, yaphazamisa ukufunda nokufundisa ezikhungweni zezemfundo ephakeme, kwacekelwa phansi impahla,” kusho uHlophe. Uthe ngokubona kwakhe imibhikisho yaba nemiphumela emihle kwizitshudeni njengoba uhulumeni wakuhlaziya ukuxhaswa kwemfundo. Noma kunjalo ukwephula umthetho kuyicala. “Ngayibona i-video ekhombisa ukuthi izitshudeni zaziwachukuluza kanjani amaphoyisa. Ngiyawancoma amaphoyisa ngoba awazange adinwe azithole esephindisela.” Inkantolo ithe uKhanyile uzosebenza ezikhungweni zomphakathi amahora ayisi­shayagalombili ngenyanga, akavumelekile ukusebenzisa izidakamizwa ngaphandle uma kunesizathu sempilo, ukuphuma eThekwini ngaphandle kwemvume kuze kuphele iminyaka emithathu.