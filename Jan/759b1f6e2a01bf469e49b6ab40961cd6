UNgqongqoshe wezeMfundo esifundazweni uMnuz Mthandeni Dlungwane ubebeke ukuthi ufuna izinga lokuphasa linyuke ngo-10% kulo nyaka lifinyelele ngaphezu kuka-80%. Ngo-2017 izinga lokuphasa libengu-72.9% kulesi sifundazwe lisuka ku-66.4% ngo-2016. UMengameli weNatu, uMnuz Allen Thompson, uthe likhulu ithemba ngemiphumela yabafundi yango-2018. Uthe othisha basebenze ngokuzikhandla akubanga naziteleka eziphazamisile. “Noma singazitholanga zonke izinto ebesizifuna, sihlalile ezingxoxweni ngoba sicabangela abafundi. Othisha bazikhandlile befundisa ngamaholidi nangezimpelasonto ukuze abafundi benze kahle,” kusho uThompson. Uthe izinga kulindeleke ukuthi linyuke nakuzwelonke ngoba akubanga nakuphazamiseka. Unxuse abazali ukuthi bazazi izingane zabo ukuthi zikuphi ngalesi sikhathi. “Abazali abanezingane ebezenza umatric kumele bazazi ukuthi zikuphi. Kumele bazibize bakhulume nazo bazitshele ukuthi noma zingenzanga kahle basazithanda futhi ngeke kushintshe lutho,” kusho uThompson. UNobhala weSadtu, uNksz Nomarashiya Caluza, uthe likhulu ithemba lokuthi imiphumela izonyuka. “Kube wunyaka obunokuthula akubanga nakuphazamiseka. Likhulu ithemba lokuthi izonyuka imiphumela ngoba noMalusi uze wakuqinisekisa ukukhishwa kwemiphumela washo ukuthi akubanga nazinkinga,” kusho uNksz Caluza. Omunye wabasebenzi bomnyango wezemfundo esifundazweni, ocele ukungavezwa, uthe likhulu ithemba lokuthi imiphumela izonyuka. “Kusetshenziwe kulo nyaka, izinga nakanjani lizonyuka. Nohlelo lokufunda nokufundisa abafundi sebeyaluqonda yingakho izonyuka akusafani noma luqala lapho babesathuka,” kusho lo msebenzi. Uthe bekunengebhe yokuthi ngenxa yokubhalwa okokuqala kwezifundo ezintsha okubalwa iTechnical Maths neTechnical Science kungenzeka lehle izinga kodwa akubanga njalo. Kuzwelonke izinga lanyuka lafinyelela ku-75.1% lisuka ku-72.5% ngo-2016. UNgqongqoshe kazwelonke uNkk Angie Motshekga wancoma lesi sifundazwe ngokweza kahle kwamatric nyakenye. UNkk Motshekga uzomemezela imiphumela kazwelonke neyezifundazwe namhlanje ntambama eGoli. Ongqongqoshe bezifundazwe bazoyimemezela kusasa ezifundazweni zabo. Abafundi bazoyithola kusasa ekuseni kanti bagqugquzelwe ukuthi bayilande ezikoleni abebefunda kuzona. Isolezwe lizoyishicilela yonke imiphumela yabafundi kusasa.