Yize abanye bethi leli yicala elingadingi nokuthethwa, ungoti wezokwaluleka ngezothando nemishado, uMnuz Ndabe Myeza, uthe ikhona indlela yokuxolela. UMyeza ojwayele ukuhlaziya izihloko ezahlukene emsakazweni Inanda FM neVuma FM, ubekhuluma ngalesi sihloko ngeSonto kwiNanda FM. Lesi sihloko sisuse umsindo ngisho ezinkundleni zokuxhumana, abanye bemsola ngokuchema nabesifazane. UMyeza uchaze kabanzi ngokumele indoda ikwenze uma izithola ikulesi simo. Uvumile ukuthi amadoda awavumi ukuxolela, phezu kokuba wona exolelwa uma ephingile. Uthe okumosha izinto ukuthi abesilisa bagajwa yintukuthelo bese bethatha ngesinxele. “Amadoda amaningi asheshe athathe izinqumo engakawutholi kahle umnyombo wodaba. Kudingeka uthole kahle bonke ubufakazi ngaphambi kokuthi ubuze umkakho ngomjolo. Elinye iphutha elikhulu ukuthi indoda ivele ifafaze indaba emndenini ngenxa yokudinwa,” echaza. Uthe okubalulekile ukuthi uma usunobufakazi uhlale phansi nowesifazane, umbuze yonke imininingwane. Uthe isikhathi esiningi abesifazane bayalihlanza lonke iqiniso uma sebebanjiwe, abafani namadoda afihlayo. “Kumele uzinike isikhathi ubuze ukuthi baqale nini, bebehlanganaphi benzeni. Omunye uze abuze nokuthi yini ehlukile ebiyenziwa yile ndoda ebijola nomkakhe. Owesifazane kumele ayiphendule yonke le mibuzo, yize ibuhlungu kodwa kwenza indoda yamukele ukuthi ihluliwe,” kusho uMyeza. Uxwayise amadoda ukuthi uma esazimisele ukuxola nothando lusekhona, aqinisekise ukuthi azosidlulisa lesi sigameko. Uveze nokuthi uma indoda isanda kubamba umkayo ejola, kwesinye isikhathi ikhipha isibhongo ngokuya naye ocansini. Lena ngenye yezindlela zokuthi ibhodle, ikhokhe nesibhongo. “Ukuxolela umkakho kuyenzeka kodwa kumele ukucabangisise kahle. Uma ukhetha ukumxolela, ungalokhu uvusa izilonda umkhumbuza ngokuthi wajola. Kumele wazi ukuthi akuwena wedwa owehlelwa yilesi sehlo futhi iphutha akulona elakho,” kusho uMyeza. Yize ethe asikho isizathu esamukelekile sokuthi noma ngubani angathembeki ebudlelwaneni, uthe zikhona izinto eziletha izilingo okubalwa ukushoda kwemali ekhaya nokuqhelelana ngokomoya. Uveze nokuthi kubalulekile ukuthi indoda ithole ukuthi yini elethe isilingo ukuze ingaphindwa esifanayo nasebudlelwaneni obulandelayo. Oyisazi samasiko, uMnuz Madoda Zungu, uthe yiphutha ukuthi ukuphinga kowesifazane yicala elingaqulwa. Uthe ngokwesintu bekubizwa imindeni uma sekutholakale ubufakazi, owesifazane ahlawule ngenkomo. “Bekuba sendodeni ukuthi iyafuna yini ukumxolela umkayo. Uma ingamxoleli ibimakhela eduze komuzi ukuze izingane zingahlupheki,” kusho uZungu.