Kubhuntshe izinhlelo zomkhankaso ngeSonto ngesikhathi uMnuz Zwakele Mncwango elimala emgwaqweni uM19 ngaseHillcrest. Ekhuluma ocingweni izolo uthe uyalulama kodwa akakatshelwa ukuthi uzophuma nini esibhedlela. “Ngadabuka ngasekhaleni nasemlonyeni kodwa ubuso busazolunga. Odokotela bathole ukuthi ngalimala ngaphakathi ekhanda. Ngisalinde ukuthi bangihlole, kushaywe nezithombe ukubheka umonakalo,” kuchaza yena. Uthe usazophuma esibhedlela aphumule ukuze alulame kahle. Kuthiwa wayehamba ngeveni yedwa ngesikhathi imoto iphuma emgwaqweni. UMncwango, osemkhankasweni wokungenela umjaho wokuba undunankulu wesifundazwe, kwakumele ayokhankasa eMgungundlovu naKwaMashu ngesikhathi elimala. Wayezophinde ayobheka nokuthi kuhamba kanjani ukubhalisela ukhetho ezikhungweni zokuvota ezoqala emahhovisi eqembu eMngeni. Abalandeli bakhe ezinkundleni zokuxhumana balokhu bemfisele ukululama esibhedlela. Kwabamvakashele esibhedlela kubalwa uMnuz Francois Rodgers naye oyilungu leDA esiShayamthetho. Kwenzeka lokhu nje emasontweni amabili edlule kwebiwa itekisi yeDA enobuso bukaMncwango okuqhutshwa ngayo umkhankaso wokhetho. Itekisi yebiwa eMorningside, eThekwini, yatholakala ngakusasa eNewlands. Yatholakala isigqekeziwe kwakhishwa ne-tracker.