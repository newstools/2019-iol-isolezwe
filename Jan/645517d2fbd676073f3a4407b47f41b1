UZuma uphefumule kuTwitter ephendula inkulumo kaMengameli wezwe uMnuz Cyril Ramaphosa, ayenza eDavos ngeledlule ukuthi kuchitheke isikhathi kule minyaka eyisishiyagalolunye eyayisingethwe nguZuma. UZuma usebenzisa leli khasi ukuphendula izinto eziningi asuke egxekwa ngazo kanti uxwayise ngokuthi njengoba kuwunyaka wokhetho akumele kuqanjwe amanga kuthiwe akuzange kwenzeke lutho. Ubale uxhaxha lwezinto azenza okubalwa nendaba yemfundo yamahhala eyatelekelwa kwaze kwashiswa izikhungo zemfundo. “Sisonyakeni wokhetho akumele kube sengathi akuzange kwenzeke lutho. I-ANC esemandleni akumele kube sengathi ihlulekile kulabo abasinika amavoti. Ngiyaziqhenya ngesakwenza ezweni kule minyaka,” kusho uZuma. Uthe kuningi okungabe kwenzeka wathi le minyaka ayizange ibe ize leze. “Ngesikhathi ngiba umengameli we-ANC ngo-2007, kwadingeka sibhekane nezinselelo ezazibhekene nabantu ngengculazi. Namhlanje izinkumbi zabantu zithola imishanguzo yokuthithibalisa igciwane, bangu-3.9 million abantu abathola imishanguzo.” Uthe kwabunjwa umqulu wokuthuthukisa izwe iNational Development Plan, okwakhelwa phezu kwayo izinhlelo zokuthuthukisa umphakathi kwasungulwa inombolo yamahhala ebheke kumengameli ngqo. Uqhube wathi babalelwa ku-4.5 million abantu abathola izindlu mahhala, baningi asebenogesi namanzi kanjalo nezindlu zangasese. “Bangu-17 million abantu abathola izibonelelo kuhulumeni, kuyadliwa ezikoleni zamabanga aphansi naphezulu. Bangu-9 million abafundi abadlayo nsuku zonke.” Uthe kutshalwe imali enguR1 trillion kwingqalasizinda yemigwaqo kwakhiwa amanyuvesi amabili. “Sengiphuma kwaba nemfundo yamahhala, kwaba nezinguquko emfundweni kwahlukaniswa iminyango kwaba oweMfundo eyisiSekelo noweMfundo ePhakeme. Iyanyuka imiphumela kamatric minyaka yonke.” Uthe i-ANC yahluleka ukuwina umkhandlu iTshwane naseJohannesburg wathi yizona zifunda ezazingamfuni. “Abafunanga ukuthi ngikhankase eGauteng, abawinanga omasipala abakhulu. Nase-Ekurhuleni kubuswa ngokubambisana. Kumele abanye bafunde ngokwenzeka eGauteng, sikhankase sitshele abantu amaqiniso. Yilokho okuzosebeza siwine ukhetho njengoba sasenza phambilini.” Uthe uyaqhubeka nokusebenzela inhlangano ukuze iwine ngamale-ngiso iphathe izwe ngokukhululeka. “Angikaze ngigxeke muntu ngesikhathi ngingena ezintanjeni zezwe. Ngagxila kulokho okwakumele sikwenze nokuthola esasikufuna. Ayikho into eyiminyaka eyisishiyagaloluye eyalahleka.” Uthe kumele kugxilwe ezinguqukweni ezinqala kwezomnotho okuyinto okusakhalwa ngayo.