UMengameli wale nhlangano uzohambela izindawo eziningi njengoba ezoqala ePinetown, adlulele ebandleni iMethodist eThekwini bese egcina oHlange lapho kulele khona uMengameli wokuqala we-ANC uMnuz John Langalibalele Dube. Uzobe esehambela nezinye izifunda njengoba ezovakashela nebandla lakwaShembe aphinde ahambele isifunda iMoses Mabhida. IPhini lakhe uMnuz David Mabuza uzohambela izindawo ezehlukene okubalwa neHowick kanjalo nezifunda eMalahleni nasoKhahlamba. Nabanye abaholi abaphezulu bazohambela izifunda ezehlukene njengoba ngoMgqibelo kuzobe kwethulwa umqulu wokhetho kanjalo nenkulumo yaminyaka yonke iJanuary 8 ezinkundleni zemidlalo iMoses Mabhida. Kwenzeka lokhu nje emgwaqweni uRuth First (M4) eThekwini kunemifuziselo yabo bonke oMengameli be-ANC kusuka kuDube kuya kuRamaphosa. Le mifuziselo yakhiwe uLungelo Gumede othe ngeminye yemisebenzi yakhe afundisa ngayo abantu ngomlando wenhlangano. UGumede osedwebe inqwaba yabaholi bezombusazwe kubalwa umholi we-IFP, amaKhosi akwaShembe, uthe kuneminyaka emibili ewenza lo msebenzi. “Umsebenzi wami ukhona endaweni engisebenzela kuyona eThekwini. Uzosuswa la ngemuva komgubho we-ANC ngempelasonto ubuyele la ngisebenzela khona .” Abantu bamisa izimoto babuke baphinde bathathe izithombe zale mifuziselo enabanye besifazane ababengabaholi okubalwa uSophie De Bruyn. Izolo iMeya yeTheku uNkk Zandile Gumede, umphathi weminyango yezamapaki kumasipala weTheku uMnuz Thembinkosi Ngcobo, nabanye osomabhizinisni bebekule ndawo bethatha izithombe. Le ndawo iqashiwe njengoba uGumede ethe imifuziselo uyakhe nge-bronze wathi imelana nanoma isiphi isimo sezulu.