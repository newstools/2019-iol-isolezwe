Lo msakazi wenza uhlelo, iLifetime Live engena ngehora lokuqala emini iphele ngehora lesithathu ntambama phakathi nezinsuku. UCriselda ubhale emakhasini akhe ukuthi bese kunesikhathi kungahambi kahle emshadweni wakhe weminyaka emithathu. Uthe eminyakeni edlule, yena nomyeni wakhe uPrince Siyolo Dudumashe bekuba khona ukungakhulumisani kahle, kodwa yena ubengakugqizi qakala. “Ngake ngahlukunyezwa ebudlelwaneni bezothando, ngibekezele ngoba nginothando. Ngemuva kweminyaka engu-19 ngaphuma, ngathembisa amadodakazi ami amathathu ukuthi ngeke siphinde sibhekane nokuhlukunyezwa. Ngo-2014, ngahlangana nowesilisa owayekhuluma kahle, ekhulumela phansi nowanginika ithemba futhi ngothando, nami ngathatheka,” kubhala uCriselda. Uthe umyeni wakhe wayengumuntu omlalelayo, enothando futhi efuna ukuthi aphumelele kukhona konke, akwenzayo. “Izinkomba zokuhlukumeza zazikhona kodwa ngaziziba. NgoMsombuluko ungivezele olunye uhlangothi lwakhe. Sivuke saba nokungaboni ngaso linye, silokhu siphendulana ngamazwi. Kodwa ngivele ngalungiselela ukuya emsebenzini ngingazi ukuthi uma ngibuyela ekhaya ngizofica isilwane ebesifuna ukulwa. Nesigcine ngokuthi singibeke isandla,” kuchaza yena. Uthe ngemuva kwalesi sigameko unikele emaphoyiseni nala kuvulwe khona icala lokuhlukumeza. “Yize bekungokokuqala engibeka isandla kodwa bengingeke ngithule,” kusho uCriselda. Okhulumela amaphoyisa aseGoli, uColonel Lungelo Dlamini uthe, njengoba lo msakazi ecele ukunikwa isikhathi nomndeni wakhe ngeke baphawule ngalolu daba. Ebuzwa ukuthi likhona yini ngempela icala alivulile, uthe ngisho likhona kodwa ngeke akuqinisekise kwabezindaba lokho. Imizamo yokuxhumana noDudumashe ayiphumelelanga.