UNkk Modise usho lokhu kulandela ukusabisa kwe-EFF ukuthi izophazamisa le nkulumo uma engasibizi isithangami adalule konke okuthinta inkontileka yakwaBosasa. UNkk Modise uthe iyodwa kuphela into okuzobe kukhulunywa ngayo uma sekuhlangene izindlu ezimbili, iPhalamende noMkhandlu wezifundazwe-inkulumo kaMengameli eyaziwa nge-State of the Nation (SONA). “Asilindele ukuthi kube nokuphazanyiswa kwale nkulumo eqale nyakenye ukuhlelelwa. Zizoba mbili izinkulumo ezibhekiswe esizweni njengoba kuwunyaka wokhetho, eyokuqala ezothulwa nguRamaphosa bese eyesibili kuba ezothulwa nguMengameli ozobe eqokiwe ngemuva kokhetho,” kusho uSomlomo wePhalamende uNksz Baleka Mbete. Owayengumengameli wezwe uMnuz Jacob Zuma ngeke ayethamele le nkulumo engoLwesine ntambama ePhalamende eKapa. Kuzokhumbuleka ukuthi nyakenye akazange ayithamele le nkulumo uZuma ngemuva kokuphoqwa yi-ANC ukuthi ehle esikhundleni ngaphambi kokuyethula. Abebowomengameli bezwe oMnuz Thabo Mbeki noKgalema Motlanthe bazoba yingxenye yokwethulwa kwale nkulumo. Kubuzwa ukuthi uZuma uzoba yingxenye yale nkulumo, uNkk Modise uthe bamema bonke ababengomengameli wathi uma engezi yingoba engazange asamukele isicelo sokuza. I-EFF ibijwayele ukuphazamisa inkulumo kaZuma ebhekiswe esizweni ize ikhishwe ngesidlozane ePhalamende kokunye kwaze kwasuka impi kuqhuma iqupha i-EFF ibhekene nonogada. Umholi we-EFF uMnuz Julius Malema ufuna uRamaphosa achaze ngomnikelo kaR500 000 awuthola kwiBosasa wokuxhasa umkhankaso wakhe wokhetho. UNkk Modise uthe akukho sicelo sokuthi kube nethuba lokuphonsa imibuzo nezimpendulo okwenziwe yi-EFF njengoba kuzoba nale nkulumo. “Mayelana nokuthi zikhona izinhlelo ezithe thuthu zokuphepha, cha azikho kuzobe kunezokuphepha ezijwayelekile. Sizolandela imigomo yendlu njengoba sihlale senza.” UNksz Mbete uthe umsebenzi wabo benoNkk Modise ukuqinisekisa ukuthi imigomo yendlu iyalandelwa. Kulo nyaka asizoba khona futhi isidlo sasebusuku ngemuva kwale nkulumo ngenxa yokwehlisa izindleko. “IPhalamende kumele lehlise isabelo seSONA ngo-47%. Ngo-2018 iSONA yabelwa uR4.7 million kodwa kwasebenza uR1.9 million. Kulo nyaka kubekwe uR2.5 million kanti sinethemba ukuthi imali ezosebenza izoba ngaphansi kwale,” kusho uNksz Mbete. Yihlandla lokugcina lePhalamende nohulumeni njengoba kuyiwa okhethweni kanti kuzothulwa umbiko wezinto ezenziwe eminyakeni emihlanu edlule ukulungiselela labo abazothatha izintambo ngemuva kokhetho. URamaphosa uzophendula imibuzo ngoFebhuwari 14.