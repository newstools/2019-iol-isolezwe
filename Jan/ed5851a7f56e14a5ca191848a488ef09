Kuthiwa othisha abathile bakulesi sikole bafike ekuseni bavala isango elingena izimoto ngoba bethi banezikhalo eziningi nosekunesikhathi eside zingabhekwa. Ilungu lesigungu esilawula isikole, elingathandanga ukuthi igama lalo lidalulwe lithe othisha bakhala ngokuthi uthishanhloko wesikole akabaphathi ngendlela nokuthi abanye othisha bagcina benza umsebenzi omningi ngoba kukhona abayekelelwayo, bakhale nange-staff room nokunye. Uthe okunye abakhale ngakho ukuthi kulesi sikole kubanjelwa izingane amariphoti uma zingayikhokhile imali yesikole. Bathe lokhu kugcina kufaka bona enkingeni ngoba abazali baqondana nabo. Leli lungu lithe bebelindele ukuthi othisha bangagcina benze lokhu abakwenzile ngoba bese kunesikhathi benganeme. Lithe othisha bebevale isango elikhulu elivulela izimoto kodwa belivulile elincane okungena kulo izingane nothisha. Uthe kodwa isikole siphazamisekile ngoba bebebaningi othisha abagcine beya ehhovisi lesifunda. UNksz Lungile Lushaba onguSihlalo wenyunyana yothisha iSadtu esifundeni i-Andrew Zondo uthe othisha bebengahlosile ukuphazamisa ukusebenza kwesikole kodwa bese bezame kaningi ukuxoxisana nothishanhloko wesikole ngezikhalo zabo kodwa engabanaki. “Lesi sikole siphase kahle ngenxa yokusebenza kanzima kothisha ngoba yibo abafundisayo futhi abafuni ukuthi kwehle izinga lokuphasa kwabafundi,” kusho uNksz Lushaba. Okunye akhale ngakho ukuthi ngesikhathi othisha bevale isango kungenelele abamatekisi bashaya omunye wothisha futhi babasabisa. Uthe othisha bazoqhubeka baye emahhovisi omnyango eMbumbulu kuze kuba nesixazululo kule nkinga ikakhulu njengoba bengasazizwa bephephile. UMnuz Sifiso Shangase ongumphathi wehhovisi leSouth African National Taxi Council (Santaco) KwaZulu-Natal uthe bayakugxeka ukusonjululwa kwezinkinga ngodlame. Uthe bayafisa engathi kuhlalwe phansi kuxoxiswane uma kukhona lapho abantu bengaboni khona ngaso linye. Uqhube wathi kuzofanelwe kubhekwe ukuthi labo somatekisi abayona yini ingxenye ethile yezinhlaka zomphakathi kungabhekwa kuphela ukuthi bangosomatekisi ngoba kungenzeka ukuthi bebengene ngenye indlela odabeni lwesikole. Okhulumela uMnyango wezeMfundo KwaZulu-Natal, uMnuz Muzi Mahlambi, uthe udaba lwalesi sikole lusingethwe ngumphathi wesekhethe.