Sikusho lokhu emcimbini obuseSandlwana eNquthu emgubhweni wempi yamaZulu namaNgisi, ngoLwesihlanu. “Ngokomthethosisekelo mina angivoti futhi alikho iqembu lezepolitiki engihambisana nalo. Nakuba kunjalo kodwa ngiyakholelwa ekutheni abantu basebenzise ilungelo labo lokuvota nokuzikhethela iqembu elizobaphathela uhulumeni. Engifisa ukuniqwashisa kukho nina enizobe nivota kulo nyaka ukuba niqaphele ubungozi bokuvotela umuntu ozogcina engundlovukayiphikiswa. Ngikhuluma ngomuntu okuzothi uma sekufanele aphume esikhundleni agoloze ancamele ukuba kufe abantu ekubeni ihlandla lakhe seliphelile. Ngicela niyeke nale nto yokujatshuliswa izinkulumo zabaholi ezixovayo okuyothi ekugcineni zishise izwe zibalekise nabatshalizimali. Sebenzisani ilungelo elafelwa abaningi ngokuqaphela nangokuqonda izidingo zenu,” kusho iSilo. Isilo sizwakalise ukungenami ngabaholi abakhohlisa abantu benze izethembiso ezingekho. Sikhale nangalabo abathatha isikhathi eside ukufeza izethembiso sathi njengoba benikwe iminyaka emihlanu kumele izethembiso bazifeze kungakapheli nonyaka noma bengakaxoshwa ezikhundleni. Kulo mgubho kunxuswe ukuba bonke abayibamba kule mpi bahlonishwe. Isikole iMaritzburg College, eMgungundlovu sihloniphe ababefunda kuso kuseyiMaritzburg High ngo-1879 abashona empini yaseSandlwana. Siphinde sahlonipha nomfundi uMisizwe Khoza ngokufaka igama lakhe etsheni lesikhumbuzo sabafundi baso ababesemabuthweni ayelwa noZulu. Umfundi uhlonishelwe ukulwa nomdlavuza owagcina umthathe ngo-2017 efunda uGrade 11 kulesi sikole.