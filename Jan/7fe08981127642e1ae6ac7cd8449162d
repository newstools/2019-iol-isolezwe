UWandile Vilakazi (12) obekubhekwe ukuba ayofunda uGrade 8 nonyaka ushayiswe yimoto maqede yabaleka kade esephelezela umngani wakhe obevakashele ukuzogubha usuku lukaNcibijane nomndeni kamufi. Isigameko senzeke ngabo-2 ezintatha izolo. Unina omncane kamufi uNksz Thandeka Vilakazi uthe nabo bashaqekile kungena umngani kamufi ngejubane ezobatshela ukuthi ushayiswe imoto. “Bekungamahora amabili nje singenile onyakeni omusha kade sijabula sonke, kukuhle. UWandile kade evakashelwe umngani wakhe ezogubha nathi. Bebesanda kuphuma endlini, sabona sekufika umngani wakhe olingana naye egijima ethi useshayiswe imoto. Sigijimile saya endaweni yesigameko. Sifice ingane iyodwa emgwaqweni, ilimele ekhanda. “Imoto emshayisile ibingabonwa. Ngokusho komngani kamufi, iVW Polo emhlophe emshayisile. “Okusiphatha kabi kakhulu ukuthi kungani umshayeli engamanga asize ingane, mhlawumbe ngabe ayishonanga ingane ukube uyisizile wayiphuthumisa esibhedlela,” kusho uNksz Vilakazi. UWandile ushonele endaweni yesigameko. Umufi kuthiwa ubekujabulela kakhulu ukuyoqala esikoleni esisha njengoba ubephasile esikoleni samabanga aphansi esebheke ukuyofunda esikoleni samabanga aphakeme. Umndeni kamufi uthe ufuna kuphenywe ukuze kuzotholakala umshayeli wemoto bese ebhekana necala. Okhulumela amaphoyisa KwaZulu-Natal uColonel Thembeka Mbhele uthe kuvulwe icala esiteshini sase-Mariannhill, uthe imoto eshayise ingane isathungathwa, uphenyo lusaqhubeka.