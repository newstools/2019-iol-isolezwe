Amalungu omphakathi wakule ndawo aqoke ukuvala lo mtholampilo ongaphansi kukaMasipala weTheku izolo ngoba ekhala ngokuthi sekunesikhathi eside ecela ukuthi kulungiswe inkinga yamanzi esithathe iminyaka elinganiselwa kwemibili. Umasipala uze waphoqeleka ukuthi uthumele umtholampilo ongumahamba nendlwana ukuzama ukusiza labo abebedinga usizo lwezempilo. UMnuz Mazwi Ntuli obhekele ukuxhumanisa umphakathi wakuleya ndawo neminyango eyahlukene ngaphansi kuka-Operation Sukuma Sakhe (OSS) uthe sekunesikhathi eside kunenkinga yokungaphumi kwamanzi emtholampilo okungangokuthi amalungu omphakathi nabasebenzi bacela esitolo nakomakhelwane uma bedinga ukuzikhulula. Uthe amalungu omphakathi abuye azikhulule endaweni ecashile, egcekeni lomtholampilo. “Sekukaningi siluphakamisa lolu daba. Besithi sizowuvala izolo umtholampilo (ngoMsombuluko) kodwa saqoka ukuyoxoxisana nomphathi wezempilo kamasipala, uDkt Nomakhosi Gxagxisa kodwa naye wangaba naso isikhathi sokukhuluma nathi. Sibone ukuthi kungcono siwuvale ngoba akekho ofuna ukusinaka,” kusho uNtuli. Uthe amanzi abevame ukuthi aphume kancane bese eyaphela kodwa manje awasaphumi kwakhona. UNtuli uthe ngoMsombuluko bekukhona neziguli ebezikhishwa yisisu okuphoqeleke ukuthi zicelelwe komakhelwane ukuzikhulula. Izolo amalungu omphakathi abeze emtholampilo afice umbhalo esangweni obusho ukuthi akusetshenzwa ngenxa yesimo esikhona. Usihlalo wekomiti asemtholampilo, uMnuz Mandla Nzama uthe lolu daba ulokhu eqale ukulubika kusuka eqale ukuba ngusihlalo nyakenye kodwa manje uyabona ukuthi alulungiseki. Uthe umasipala uke waletha amathoyilethi angomahambanendlwana kodwa abuye asuswa ngoJuni nyakenye, angabuyiswa. UNobhala wenyunyana yabasebenzi iSouth African Municipal Workers’ Union (Samwu) KwaZulu-Natal, uMnuz Jaycee Ncanana uthe siyabakhathaza isimo sakulo mtholampilo ngoba asigcini kuphela ngokuncisha umphakathi izinhlelo zezempilo kodwa siphinde sithikameze nabasebenzi babo. “Abasebenzi bayathanda ukusebenza kodwa manje abakwazi ngenxa yesimo esikhona. Okunye okubi ukuthi abasebenzi bangagcina besengozini yokulimala uma umphakathi udinwa ngoba ubona sengathi abasebenzi. Bekufanele engabe umphathi womnyango uyalusukumela udaba lomtholampilo,” kusho uNcanana. Ikhansela lakuleya ndawo, uMnuz Amon Dladla nalo lithe liyazi ngalolu daba futhi selwabikwa kaningi nakwinhloko yomnyango uDkt Gxagxisa. UDladla uthe kwenziwa izinhlelo zokuthi kufakwe ithangi elizongena amanzi kodwa nalo alisizi ngoba amanzi awekho yize likhona. Uthe uzolunekela ekomitini lezempilo lolu daba ngethemba lokuthi luzogcina lulungisiwe. UMasipala weTheku uthunyelwe imibuzo, kwashaya isikhathi sokushicilela ungakaphenduli.