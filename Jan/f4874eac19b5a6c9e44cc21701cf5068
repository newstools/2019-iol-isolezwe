UZinhlezona Majola (20) kuthiwa ubebhalisele ukuyofunda esikhungweni semfundo ephakeme eThekwini, esalinde isikhala. Kuthiwa nangosuku azibulale ngalo ubebalisa ngokuthi ayikho indaba yakhe njengoba ebanjiswe udonga. Unina uNksz Khanyisile Majola uthe umangele ngoba ubengacabangi ukuthi indodakazi yakhe ingazibulala yize ibibalisa. Uthe umufi waqeda * -matric ngo-2017 kwathi ngonyaka odlule wabhala kabusha iMaths enzela ukuthola amaphuzu azomfaka enyuvesi. “Wafaka isicelo sokufunda ngonyaka odlule, walindiswa. Ubekhala ngokuthi akasaboni ukuthi uzosithola isikhala ngoba ngisho eye khona enyuvesi utshelwa ukuthi akalinde. Bengizama ukumduduza ngimtshela nokuthi kungcono azame ukufaka isicelo komunye umkhakha uma engathathwa kulokhu akubhalisele,” echaza. Uthe obekukhathaza kakhulu umufi ukuthi odadewabo ababili bathathiwe ezikhungweni zemfundo ephakeme kulo nyaka. Nalokho kuthiwa ubekuphawula uma ebalisa. Ngosuku azibulale ngalo kuthiwa ubehleli nezingane zakwamakhelwane, umfowabo esaye emsebenzini. Kuvela nokuthi uke wabhala kuWhatsApp wakhe ukuthi: ‘Suicide’ “Izingane zakwamakhelwane zithe ubelokhu efunda iBhayibheli, ebalisa ngayo indaba yesikole. Omunye kulezi zingane ucele ukuthi amluke, wathembisa ukuthi uzofika kubo. Bebezombheka bebona engafiki bamthola eselenga endlini,” kusho uNksz Majola Uthe umufi wake wahlukumezeka kakhulu emoyeni ngo-2014 ngesikhathi yena ehlukana noyise. Uveze ukuthi ubebuye ayivuse le ndaba kodwa acabange ukuthi usayidlulisa ngoba ubenesibindi. UNksz Majola uthe indodakazi yakhe ayikaze ilulekwe ngokomqondo ezintweni edlule kuzo. Okhulumela amaphoyisa esifundazweni uCaptain Nqobile Gwala uthe isidumbu sikaZinhlezona sitholakale silenga endlini ngezithuba zabo-2 ntambama. Uthe amaphoyisa aseMtshebheni aphenya idokodo ngokufa kwakhe. Ungoti oweluleka ngokwengqondo ogxile kwezemfundo uNksz Nqobile Kweyama uthe, abazali kumele bazinake izimpawu zokuzibulala ezinganeni. “Kuyacaca ukuthi le ngane ibingazidlulisile izigameko ezenzeka kuyona, okwenza ukuthi zivuke uma kuvela okunye okubi. Umuntu akaveli nje azibulale kodwa uyabonakalisa ngezimpawu nangokukhuluma,” kusho uNksz Kweyama.