Isikhungo esingaphansi koMnyango wezokuThuthukiswa koMphakathi KwaZulu-Natal esesinesikhathi sisebenza, silungisiwe ngoR60 million, ukuze sibe sezingeni eliphezulu. Silungiswe ngokohlelo lokuthuthukiswa kwemiphakathi, i-Operation Sukuma Sakhe (OSS). UNgqongqoshe woMnyango KwaZulu-Natal, uNkk Weziwe Thusi, obevula isikhungo, uthe kuzosizakala abasebenzisa izidakamizwa abasengcupheni yokuthelelana ngezifo ngenxa yokuthi basebenzisa umjovo owodwa. Abasebenzisa izidakamizwa kuthiwa basebenzisa umjovo owodwa ukudonsa igazi elinezidakamizwa komunye osuke esedakiwe liyofakwa komunye osuke engadakiwe okubabeka engcupheni yokuthi badluliselane izifo, kuzo okubalwa negciwane lengculazi. Imilutha esifuna ukuphuma ekusebenziseni izidakamizwa okulindeleke ukuthi isizakale kulesi sikhungo, ngesebenzisa izidakamizwa ezehlukene okubalwa kuzo iwunga, insangu, i-cocaine nezinye. Ngaphandle kokwamukelwa kwabazokwelashwa balaliswe izinyanga ezimbili, kulesi sikhungo kuzobuye kube neziguli ezilashwa zigoduke. Sibuye sibe nezinhlelo zokufundisa umphakathi ngobungozi bokusebenzisa izidakamizwa. “Kubuye kube nezinhlelo zezemidlalo ezenza ukuthi asebelashiwe bangabi naso isithukuthezi esingagcina siholele ekutheni bafise ukubuyela ezidakamizweni,” kusho yena. Abafisa ukungena kulesi sikhungo kumele baxhumane nosonhlalakahle okuyibo ababhala umbiko oyingxenye yezinto ezidingekayo ukuze bamukelwe.