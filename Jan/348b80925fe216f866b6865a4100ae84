UBra Mesh (71) owaduma kakhulu ngesikhathi esasebenza kwiMetro FM phakathi kweminyaka yabo-1980 nabo-1990, ushonele esibhedlela eBaragwanath ngoLwesibili ngemuva kokuxinwa ukugula. Izolo ibingena ingenile imiyalezo yenduduzo ngemuva kokushona kukaMapetla. UNgqongqoshe wamaSiko namaCiko kuleli, uMnuz Nathi Mthethwa, ngomunye wabadlulise amazwi enduduzo emndenini kamufi. “UMapetla ubenolwazi olunzulu futhi ewuthanda umculo we-jazz, lokho kufakazelwa ukuthi cishe kuyo yonke iminyaka ayisebenzile emisakazweni ehlukene ubeshayela izinhlelo ze-jazz,” kusho uMthethwa. Inkakha yomsakazi esebenze isikhathi eside nomufi eMetro FM, uGrant Shokoane ithe iphatheke kabi uma izwa izindaba zokuthi uMapetla akasekho emhlabeni. “Empeleni uMapetla ngumuntu wokuqala owathintwa uKoos Hadebe ngesikhathi enikwe ijoka lokuthi aqale umsakazo wesiNgisi owenza inzuzo iMetro FM,” kusho uShakoane. Uthe umufi ubengumuntu othulayo akamkhumbuli nangelilodwa ilanga exabana nomuntu. “UBra Mesh ubezithandela umculo we-jazz engenaso isikhathi sezinto eziningi,” kusho uShakoane. Uthe uBra Mesh ubenza ukuthi abathandi be-jazz bahlale belalele umsakazo ngamasonto ngendlela abeyidlala ngayo ingoma. “Besimthatha njengomtapo wolwazi ngoba wonke umuntu ubeya kuyena uma efuna ukubuza ingoma ethille ye-jazz,” kusho uShakoane. Umethuli wezinhlelo zezindaba, uTim Modise, naye udlulise amazwi enduduzo emndenini kamufi. “Omunye wabasunguli bemisakazo eyenza inzuzo eNingizimu Afrika, ongumngani wami uBra Mesh akasekho emhlabeni. Kusukela esebenza kwiRadio SR kuya kuMetro FM, sifunde lukhulu kuyena,” kusho uModise.