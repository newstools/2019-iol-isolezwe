Kuyiqiniso nokho ukuthi izingane zakhe ziphatheke kabi ngesimo esikhona esidalwe yi-ANC esihluleke yancama ukukhulula isizwe esimnyama ebugqilini bezomnotho. Izingane azingalahli ithemba ngoba osekusele wukukhululeka kwezomnotho. I-EFF iyona yodwa efuna futhi ezokwenza sikhululeke kwezomnotho. Ngiyazicela izingane zakho mama Zondo ukuthi zingapheli amandla futhi zingalilahli ithemba ngoba i-EFF isikhombisile ukuthi izimisele kangakanani ukulwela umuntu omnyama ukuba akhululeke kwezomnotho. Azikhohlwe ngabakhohlisi be-ANC osekuphele iminyaka ewu-24 belokhu bethi bakhulisa umnotho ukuze kuvuleke amathuba omsebenzi. Ngeke kwenzeke lokho ngoba i-ANC ayethembekile kubantu abanyama. Futhi i-ANC ayizimisele ukuqeda inkohlakala. Ukuba ibizimisele ibizoqeda nya amathenda iqinise uMnyango wemiSebenzi yoMphakathi. Uma ngabe i-ANC ibizimisele ukukhulula umuntu omnyama kwezomnotho, ibizohlangana ne-EFF kukhululwe umuntu omnyama kwezomnotho. Iyeke le nqubo yayo yezomnotho ngoba ibhebhezela ukungalingani kwezomnotho nokuthi abantu abamnyama baqhubeke nokudayisa ama-aphula nobhanana kuphela. Le nqubo yezomnotho isivalele. Ihambela phezulu i-ANC itshikizisa umsila, iqholosha ngezindlu zomxhaso ezingekho esimeni esihle futhi ezingathi shu. Empeleni lezindlu zomxhaso yisibambiso nje. Ihlulwa nayinkinga yamaphara agcwele izwe lonke yize isisombululo silula futhi sisobala nje. Isihluleke yancama enkingeni yabokufika abazifohlela nje emingceleni. Isihluleke yancama ukulungisa imigwaqo egcwele izigodi. Konke lokhu kungasonjululwa yimigomo ye-EFF eyisikhombisa. I-ANC ihluleke ngisho ukufeza izimfuno zeFreedom Charter. Thabo Skosana eNew Germany