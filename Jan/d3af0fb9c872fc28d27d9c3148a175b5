USbu Ngqondo (18), waseSidelile High, uthe ugcine ngokufunda lesi sifundo ngencwadi ngoba isikole sakhe singenazo izinsiza zeSayensi. Umenyezelwe njengomfundi othole ithothali emcimbini wokuklomelisa abafundi abenze kahle ku-matric wango-2018 esifundazweni obuseNkosi Albert International Convention Centre eThekwini, ngoLwesihlanu. Uthe ngokomthetho kumele ngabe kuba u-25% okufundayo bese kuthi u-75% kube ilokhu ozokwenza ngezinsiza. “Asinazo izinsiza zeSayensi siyifunda kuphela ngencwadi kodwa ngikwazile ukuthi ngenze kahle kulesi sifundo. Bekuyisifundo engisithandayo nasesikoleni bekwaziwa ukuthi ngiyasiphasa,” kusho uSbu. Uthe into emsizile ukuthi asidabule ngale ndlela wukusebenzisa amaphepha amadala akwa-matric. Ubuye wathi ubegcina ngokufunda esikoleni noma afunde uma zingekho ezinye izingane zakubo ngoba bahlala baningi endlini eyodwa. “Ngikhuliswe ugogo, ubaba angimazi, umama akasebenzi. Sibane endlini eyodwa nezinye izingane zasekhaya ezizalwa o-anti bami. Bekuba lula uma ngifunda bengekho kunzima uma bekhona.” Uthe baphila ngempesheni kagogo nomkhulu wakhe. “Ngifuna ukwenza iziqu ze-Actuarial Science eWits. Ngisalinde umfundaze wokwenza lezi ziqu, engisawutholile owokwenza umkhakha wezamandla,” kusho uSbu. Uthe kwiMaths uthole * -96% wathi ubengajabula ukube uthole ithothali. Uthole o-A abayisikhombisa kwiMaths, Sayensi, Geography, Life Orientation, isiZulu, English neLife Science.  