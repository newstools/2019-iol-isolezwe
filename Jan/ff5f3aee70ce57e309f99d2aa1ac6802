UMnuz Jeremiah Shabalala nomkakhe uLungile bashone noNkk Renette Mashaya noTholakele Mtshali baseMvuzini. Kushayisane itekisi nemoto encane. Ingozi kuthiwa yenzeke phakathi kwetekisi esuka edolobheni eVryheid iya emakhaya, abathathu bashonele khona lapho oyedwa washonela esibhedlela. Okhulumela amaphoyisa KwaZulu-Natal uLt. Col. Thulani Zwane uthe kuvulwe icala lokubulala ngokungenhloso. “Amaphoyisa aseVryheid avule icala kulandela ukushona kwabantu abane eMondlo. Akekho osaboshiwe ngengozi, uphenyo lwamaphoyisa luyaqhubeka,” kusho uZwane. Isolezwe lihlulekile ukuthola imininingwane yemindeni yabashonile izolo kwazise amaphoyisa abesaphenya. Khona manjalo, kushone abantu ababili emgwaqweni uBishopstowe, eGlenwood, eMgungundlovu, ngesikhathi kushayisana itekisi neveni. Okhulumela abezimo eziphuthumayo baka-ER24 uMnuz Russel Meiring uthe, bafike endaweni yesigameko bathola izimoto ezishayisene phakathi nomgwaqo. “Sithe uma sihlola isimo sathola ukuthi kunabantu ababili abebengakhombisi ukuthi basaphila. Ayikho into ebesingabasiza ngayo njengoba bese beshonile. Abanye abayisithupha sibalaphile baphuthunyiswa esibhedlela,” kusho Meiring. Kwenzeka lezi zingozi nje, abezimo eziphuthumayo bebematasa kule mpelasonto nakwenziye izindawo njengoba beziningi izimoto ezishayisene yize kungekho abashonile kulezo zingozi. Kusolwa ukuthi lezi zingozi zidalwe ukushelela komgwaqo njengoba imvula ibina ngoLwesihlanu nangoMgqibelo ezindaweni eziningi KwaZulu-Natal.