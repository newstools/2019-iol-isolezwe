Ubuholi bale nhlangano bukusho lokhu izolo ngesikhathi bucacisa ngokusula kuka-Advocate Makhosini Nkosi obeyimeya yaseNewcastle nosule isigubhukane ngesonto eledlule. UNobhala we-ANC esifundeni sale nhlangano iMalahleni, esiphethe iNewcastle, Danhauser, Amajuba neMadlangeni, uMnuz Chris Mhlophe uthe uNkosi usule ngaphandle kokuphoqwa. UMhlophe ukusho lokhu ngemuva kokuthi kuleli sonto kusabalale amahlebezi okuthi i-ANC ibisivele imbophela itulo lokuba aphume esikhundleni ukuze ifake uSihlalo wayo wesiFunda, uMnuz Ntuthuko Mahlaba. UMahlaba ufungiswe njengekhansela laseNewcastle ngo-Okthoba kanti ngokwe-ANC usihlalo uvamise ukunikwa isikhundla esiphezulu sokuhola uhlaka lukahulumeni ukuze kunqandwe izizinda ezimbili zamandla. UNkosi kuthiwa futhi ubebhekene nengcindezi yokusatshiswa ngokubulawa kusuka ngo-2017 ngemuva kokujuba uphenyo lokukhishwa kwamathenda. “Sicela ukuba lento yokuthi i-ANC ibinetulo ngoNkosi iyekwe ngoba ayilona iqiniso. Ngesikhathi kufungiswa uSihlalo we-ANC ebukhanseleni, akuzange kube nohlelo noma isinqumo sokuthi uzoba iMeya. UNkosi usibikele ukuthi useyasula ngoba uthole ithuba eliyinqayizivele lokwamukelwa kuDurban Bar Council of Advocates ngakho uzolithatha ukuze akhule emkhakheni ayewufundele wobummeli nosekumbeka ethubeni lokuba iJaji,’ kusho uMhlophe. Uqhube wathi okwamanje i-ANC ayikabinaye umuntu ezomjuba kwesobumeya kuze kube bahlangana nesigungu sesifundazwe . Kulolu hlelo kulindeleke ukuba i-ANC eMalahleni ithumele amagama amathathu ebuholini besifundazwe bese kuqokwa kuwo ozoba iMeya yaseNewcastle. Uthe bayamhalalisela uNkosi ngethuba lokukhula ngoba ukunyuka kwakhe kwezomthetho kusho ukuthi i-ANC ikhula nxazonke nakwezobulungiswa. 