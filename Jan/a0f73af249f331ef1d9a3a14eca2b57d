Izolo iphini lenhloko yezokuxhumana kumasipala, uMnuz Mandla Nsele, lithe sebeqalile ngohlelo lokuqoqa udoti kusukela ngoMsombuluko, nayizolo bebesaqhubeka nakho. Udoti sekunamasonto amabili ungaqoqwa eMlaza, Chesterville naseMayville nokukholakala ukuthi kudalwa ukungakhokhelwa ngendlela kosonkontileka. UNsele uthe banethemba lokuthi isimo sizobuyela kwesijwayelekile uma sebeqoqa obungalandwa. Uthe ithimba eliqoqa udoti lakwaCleansing and Solid Waste liphelezelwe amaphoyisa laqhubeka nokuqoqa udoti eMlaza kwa-AA, BB, V nakwa-F izolo. “Umasipala unxusa umphakathi ukuthi uvumele ukuqoqwa kukadoti kuqhubeke kahle. Lokhu kulandela ukuphazanyiswa kokuqoqwa kwawo ngabathile abaziwayo abebesabisa amathimba ajutshwe ukuthi aqoqe udoti eMlaza izolo (esho uMsombuluko),” kusho uNsele. Ubonge amalungu omphakathi ngokubabekezelela waxolisa ngokuphazamiseka okudalwe ukungaqoqwa kukadoti. Yize ethe sebeqalile ukuqoqa udoti kodwa izolo ezindaweni eziningi bekusagcwele udoti ongaqoqiwe emgwaqweni. Amalungu omphakathi akhulume naleli phephandaba azwakalise ukukhathazeka ngokuphazamiseka kokuqoqwa kukadoti athe sekuvamile. UNksz Sinenhlanhla Buthelezi (23) uthe sebezoze bagule nezingane zabo ngenxa yokuhlala kukadoti ungaqoqwa. Uthe okubakhathazayo wukuthi akukho okushiwo nguMasipala weTheku kubona uma kukhona ukuphazamiseka okukhona kokulandwa kukadoti. “Sesiside kakhulu lesi sikhathi esisilindile ukuze kuqoqwe udoti. Umasipala kufanele uyilungise le nkinga ngoba ukuhlala kukadoti kugcina kuholele ekutheni kugcwale izimpukane nathi sigcine sesigula nezingane,” kusho Nksz Buthelezi. UMnuz Thando Bhengu, onetafula elidayisa izithelo nezinye izinto ezidliwayo eMlaza, uthe sekuyijoka lakhe ukuvuka ekuseni aqoqe udoti osuke usunaphazwe yizinja ngenxa yokungaqoqwa kukadoti kule ndawo. “Ukungaqoqwa kukadoti sekuphazamisa nokusebenza ngoba lapho ngidayisela khona sekuvele kube nephunga kugcwale nezimpukane,” kusho uBhengu.