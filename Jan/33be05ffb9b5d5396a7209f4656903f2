Isolezwe lithole ukuthi akuphazamisekanga ukufunda ngosuku lokuqala eNtaphuka Primary bebuyele esikoleni njengoba abafundi babegcine ngoLwesibili olwedlule. Abazali namalungu omphakathi bebevale isikole ngoba besola amalungu amabili esigungu esilawula isikole ngokudla uR40 000 wesikole. Okhulumela isigungu esilawula isikole, uMnuz Zibonele Ngcobo, uthe ukubuyela kwabafundi esikoleni kwaba yisivumelwano somhlangano wangoMsombuluko. Kulo mhlangano bekukhona abahloli, umphakathi, abazali namaphoyisa. “Siyakwamukela ukuthi uMnyango wezeMfundo uyaphenya ngalolu daba kodwa lokhu akwanele. Sesivumelene namanye amalungu esigungu ukuthi sihlele usuku ukuze siyovula icala ngokulahleka kwemali. Ngisho amaphoyisa ayekhona emhlanganweni ngoMsombuluko asikhuthaza ukuthi sivule icala,” kuchaza yena. Uthe kusolwa usihlalo wesigungu nelinye ilungu ngokulahleka kwemali eyakhishwa ngoJulayi ngonyaka odlule. Kuthiwa imali bekungeyokulungisa isikole kumanje kumi zonke izinhlelo. Abazali bathole kusanda kuvulwa izikole kule nyanga ukuthi kukhona imali ekhishiwe, babikela abahloli. Kuthe uma bebona ukuthi akukho okwenzekayo ngalolu daba banquma ukuvala isikole. Udaba lungenelelwe nawumphakathi obufika njalo uzobhikisha ngaphandle kwesikole. UNgcobo uthe amalungu esigungu asolwayo ayabonakala endaweni. Uthe kunzima ukuthi bawabizele umhlangano ngoba lolu daba lubucayi, kungase kungaphephi uma bengawabikelanga amaphoyisa. Isikole sesilinde isabelomali esilandelayo ukuthola ukuthi izotholakala yini imali yokulungisa isikole. Okhulumela uMnyango wezeMfundo KwaZulu-Natal, uMnuz Sihle Mlotshwa uthe abazali kumele balandele imigudu efanele ukubika udaba. Uthe abahambisani nokuthi uma kunezinkinga kuphazamiseke abafundi, wakuqinisekisa nokuthi udaba luyaphenywa njengoba sekujutshwe nabahloli ukulubheka.