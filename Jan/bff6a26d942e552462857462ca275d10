Udadewabo kaNksz Cele, uNksz Smangele Cele, uthe ngoDisemba 22 u-Andile (27) wasuka kubo wayogibela itekisi eliya eGreytown esuka ePinetown, eGreytown ezogibela eya eMatimatolo. “Wasishayela ucingo noma esefikile emzini wakhe eMatimatolo. Wayeyovakashela usbali wethu obesemlobola. NgoKhisimusi waphinde washaya esifisela uKhisimusi omuhle wathi uzobuya ngoDisemba 28,” kusho uNksz Cele. Uthe bakhathazeka ngoDisemba 25 sebebona imibhalo eyayikwi-status sikaWhatsapp ka-Andile lapho ayebhale ukuthi ngeke alukhohlwe lolu suku futhi unyaka wokugcina eyingoduso yomuntu. “Saqala sakhathazeka sambuza ukuthi kwenzenjani kodwa akazange aphendule. Kuthe noma sesimshayela sangamthola. Akazange abuye nangoDisemba 28 ayethe uzobuya ngawo, sakhathazeka kakhulu ngoba sasilindele ukuthi uzobuya,” kusho uNksz Cele. Uthe ngoJanuwari 6 bavule icala emaphoyiseni aseMariannhilll baphinde baya eMatimatolo bayobika emaphoyiseni akhona. “Sesifika umama kasbali akazange afune ukukhuluma nathi wathi asibuze yonke into kusbali. Amaphoyisa ashayela ucingo usbali wathi usedolobheni, ngangithi somfica erenki ngoba ushayela itekisi kodwa samfica esehamba emgwaqweni amaphoyisa amthatha. Saya naye kubo lapho sathola izimpahla zikadadewethu,” kusho uNksz Cele. Uthe usbali wabo wabatshela ukuthi uhambile * -Andile kodwa okuxakayo ukutho yonke impahla yakhe yatholwa eMatimatolo nesikhwama sezimpahla sasingapakishwanga. “Siyacela noma ngubani onemininingwane asize amaphoyisa ngoba sidinga ukuthola udadewethu. Asazi kungani amaphoyisa engambophi usbali ngoba nguye owaziyo ukuthi kwenzekeni kudadewethu,” kusho uNksz Cele. UColonel Thembeka Mbele, wamaphoyisa KwaZulu-Natal, uthe baphenya icala lokulahleka kowesifazane owayevakashe eMatimatolo. Uthe egcina ukubonakala lona wesifazane wayegqoke isiketi esinombala omnyama nomhlophe, isikibha esibubende, izicathulo ezi-cream white ephethe nesikhwama esincane esinombala omnyama no-cream. Ucele abanemininingwane ngokuduka kwalona wesifazane ukuba bashayele uConstable Mthokozisi Mkhize ku-076 293 1062/ 033 445 9332 noma iCrime Stop ku-08600 10111.