Ukugasela kwalawa masosha alinganiselwa ku-200, kuphazamise amalungiselelo omgubho omkhulukazi iJanuwari 8 abeqhubeka izolo, njengoba kuphoqeleke ukuthi ingxenye yobuholi baseThekwini nobesifundazwe bubambe umhlangano nawo. I-ANC kulezi zinsuku imatasa njengoba ilungiselela umgubho wayo kazwelonke ozoba esifundazweni ngoMgqibelo. Phakathi kwezinto akhala ngazo amasosha; indaba yokuqashwa eMkhandlwini weTheku, ukungahlinzekwa ngezindlu zomxhaso nodaba lwempesheni. USihlalo weMKMVA esifundeni iTheku, uMnuz Mxolisi Nyuswa, uthe lolu udaba lwesifunda iTheku kodwa bagcine sebeya emahhovisi esifundazwe ngoba bebefuna ukuthi udaba lwabo lusheshe luzwakale. “Into esikhala ngayo kakhulu udaba lokuqasheka kwethu eMkhandlwini weTheku. Kunohlelo obeluqhubeka lokuthi siqashwe oluvele lwama, nathi asazi ukuthi kuqhubekani? Lokhu esikwenzayo sikwenza ngoba silwela amalungelo ethu ngoba kunomgomo owaphasiswa othi omakadebona bamasosha kumele bahlinzekwe ngamathuba emisebenzi,” kusho uNyuswa. Uthe ezinye izinto abakhala ngazo indaba yezindlu nempesheni. “Siyakhala kakhulu nangokukhishwa ngaphandle ezinhlelweni zokuhlinzekwa kwabantu ngezindlu ngoba nathi kumele ngabe siyahlomula,” kusho uNyuswa. Uthe okunye abakhala ngakho udaba lwempesheni ebitholwa amasosha amadala esivele yanqamuka. Lawa masosha uhlu lwezikhalo zawo aludlulisele kuNobhala we-ANC eThekwini, uMnuz Bheki Ntuli nobuholi benhlangano esifundazweni. Imizamo yokuthola uNtuli izolo ayizange iphumelele. Ucingo lwakhe belukhala lungabanjwa kanti nomyalezo athunyelelwe wona kuze kwashaya isikhathi sokushicilela engakawuphenduli. Ethintwa izolo uMnuz Mthunzi Gumede, okhulumela iMeya yoMkhandlu weTheku uNkk Zandile Gumede, uthe ngeke bakwazi ukuphawula kakhulu ngalolu daba ngoba kunomhlangano oqhubekayo phakathi kwamasosha nobuholi. “Engingakusho ukuthi kunomgomo owaphasiswa ohambisana neMilitary Veterans Act othi kumele abhekelelwe amasosha ezinhlangano ezabamba iqhaza emzabalazweni,” kusho uGumede.