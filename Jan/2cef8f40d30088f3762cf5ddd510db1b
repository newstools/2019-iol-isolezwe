Kuzokhumbuleka ukuthi ngoDisemba iNhloko yoPhiko lwamaPaki namaGugu uMnuz Thembinkosi Ngcobo yamemezela ukuthi uZuma uzoqopha i-albhamu enezingoma zomzabalazo. Izolo uNkk Gumede uthe indaba ye-albhamu uyifunda emaphephandabeni njengawo wonke umuntu ngoba ukube uyayazi le ndaba ngabe nguye owazisa i-ANC ngalolu daba. “Akekho osazise ngezinhlelo zokuqoshwa kwe-albhamu kalowo owayenguMengameli wezwe ngoba ukube indaba engiyaziyo ngabe ngazise ikhokhasi ye-ANC kuqala ngaphambi kokuyinekela umphakathi. Akulandelwanga imigudu efanele kulolu daba, angithandi ukuthi igama likaZuma lihudulelwe phansi. Njengoba ngikhuluma nani ayikho indaba ye-albhamu. Ukube le ndaba ikhona ngabe niyizwe ngami noma ngeMenenja kaMasipala weTheku,” kusho uNkk Gumede. Mayelana nodaba lwemifuziselo uthe kuyiqiniso ukuthi i-ANC yathatha isinqumo sokuthi kwakhiwe imifuziselo yoMengameli bakudala be-ANC uMnuz Oliver Tambo noMnuz Nelson Mandela phambi kweCity Hall. “ICity Hall igcwele imifuziselo yabaholi bobandlulo ngakho imifuziselo kaMandela noTambo izoshintsha indlela idolobha elibukeka ngayo. Sizomemezela maduze izinhlelo zemifuziselo ngoba sisazokhuluma nehhovisi likaNdunankulu, uhulumeni kazwelonke nemindeni ethintekayo. Sizolandela imigudu efanele ngaphambi kokumemezela lolu hlelo,” kusho uNkk Gumede. Amalungu amaqembu aphikisayo okuyiDA ne-IFP athe afuna ukubuza ngodaba lwe-albhamu, uNkk Gumede wathi akayithathi imibuzo. Kwale noma uMnuz Mdu Nkosi we-IFP ebuza ukuthi ngabe iNhloko yamaPaki namaGugu ayilandelanga imigudu efanele yini kodwa uNkk Gumede wathi ngeke aphendule imibuzo yamaqembu aphikisayo. UNksz Nicole Graham ongumholi wekhokhasi yeDA kuMasipala weTheku uthe bayakwamukela ukuthi i-albhamu ayisekho kodwa kuyacaca ukuthi uphiko lwamapaki luphethwe ngabantu abangalandeli izinhlelo. “Kuyacaca ukuthi abaphathi bedolobha abakwazi ukwenza umsebenzi wabo, uma amakhansela nenhloko yophiko oluthile bekwazi ukuvakashela uZuma bese kwenziwa isimemezelo sokuthi uzoqopha bese imeya ithi akaqophi. I-DA izolwa nalokhu iqinisekise ukuthi imali isetshenziselwa ukwenza izidingo zomphakathi hhayi ama-albhamu,” kusho uNksz Graham. Imizamo yokuthola ukuphawula kukaNgcobo ayiphumelelanga njengoba ucingo lwakhe belukhala lungabanjwa futhi engayiphendulanga ne-sms athunyelelwe yona.