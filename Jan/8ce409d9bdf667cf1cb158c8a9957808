Umphambili wakhe uthe waqala ukuba nenkinga emva kokuthi ehlinzwe kuwo kwesinye sezibhedlela KwaDukuza kade evelwe yinsumpa. Owesilisa lona waseNkobongo KwaDukuza (47), esingeke salidalula igama lakhe ukuvikela izingane zakhe ezine, uthe usexoxile nonina wezingane zakhe nomndeni wakubo ukuthi kungcono ashumpulwe umphambili kunokuthi azibulale ngoba vele uselahle ithemba lokuthi uyoke aphinde akwazi ukuya ocansini. Ngokwakhe, sekuphele iminyaka emithathu engasaluthi mbibi ucansi ngenxa yale lishwa elamvelela. “Le nkinga yaqala ngokuthi ngivelwe yinsumpa kuwona umphambili,” kusho owesilisa lona. Uthe waya esibhedlela KwaDukuza ngoba ethi ufuna ukuvikela le nkinga ngoba wayebona ukuthi izomphazamisa ngokuhamba kwesikhathi uma eya ocansini. “Esibhedlela bafike bawusika umphambili wami. Kwathi lapho okunensumpa khona, bayibopha ngokotini kwathiwa angihambe ngiyolulamela ekhaya,” kusho yena. Ngokuhamba kwesikhathi, uthe ukotini waqaqeka emva kokuthi lapho asikwa khona kumphambili wakhe, kwasekunesilonda esasesibhibha ngokunamandla. Ngokubona ukuthi ayingangabo, uthe isibhedlela saKwaDukuza samdlulisela eKing Edward Hospital eThekwini. “Nakhona ngilokhu ngiyaya ngifike nginikezwe amaphilisi ezinhlungu nje kuphela, kujike kufane,” kuzikhalela yena. Inkinga enkulu, uthe umphambili wakhe usuhlale ugxiza igazi, usehlale egqoka izinto ezinkulu kunaye uma ezohamba ngoba enzela ukuthi angathunukali. “Uma ngisekhaya angiligqoki ibhulukwe ngoba ngiyathunakala,” egcizelela. Uthe usexolile emphefumulweni wakhe ngokungasebenzi komphambili wakhe, osekubalulekile ukuthi akhulise izingane. Osehhovisi lezokuxhumana eMyangweni wezeMpilo kulesi sifundazwe, uMnuz Sibongiseni Mkhize, uthe bazokwazi ukuphawula ngokuphelele uma sebenze olwabo uphenyo ukuthi kwenzekani ngempela. Ucele ukuthunyelelwa imininingwane yalona wesilisa ukuze bakwazi ukwenza uphenyo.  