Lokhu kushiwo isikhulu sehhovisi lezokuxhumana kulo mnyango uMnuz Lunga Ngqengelele. Uthe okusemqoka ukuba bacele inombolo isikhungo esibhalise ngayo kuMnyango wezeMfundo ePhakeme. “Sonke isikhungo uma sifundisa abafundi kumele sibhaliswe ngaphansi komnyango. Sonke isikhungo siba nenombolo yaso eveza ukuthi sibhalisiwe. Ngaphezu kwalokhu kumele ubheke ukuthi lezo zifundo ozozenza zikhona yini ngaphansi kwaleso sikhungo futhi zibhalisiwe yini,” kusho uNgqengelele. Uthe isikhathi esiningi abafundi babheka isikhungo, bathole ukuthi sibhalisiwe kanti izifundo abasuke bebhalise ukuthi bayozenza kuso isikhungo azibhalisiwe nokusho ukuthi umfundi usuke efana nokuthi uyazidlalela nje uma ezenza. UNgqengelele uthe kungafonelwa inombolo yamahhala yomnyango lapho kungabhekwa khona ukuthi isikhungo sibhalisiwe yini kanye nezifundo abazifundisayo, inombolo engafonelwa ithi 0800 87 2222. UNgqengelele uthe naye angathintwa kwethi: 012 312 5850 noma athunyelwe i-email kwethi: Lunga.N@dhet.gov.za Okhulumela amaphoyisa KwaZulu-Natal uColonel Thembeka Mbele uthe uma kukhona abafundi asebeqoliwe ngokubhalisa ezikhungweni ezingekho emthethweni bangaya kunoma yisiphi isiteshi samaphoyisa bavule amacala okukhwabanisa. UCol Mbele unxuse umphakathi ukuba uqikelele ukuthi awuqolwa imali ngalesi sikhathi sokubhalisela ukufunda ezikhungweni zemfundo ephakeme.