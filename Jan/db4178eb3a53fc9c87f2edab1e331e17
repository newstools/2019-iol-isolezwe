Kulokhu ucashunwe yimithombo yabezindaba emva kokuthi ebhale kuTwitter ukuthi abantu bakuleli, kuzomele badube ukukhokha intela. I-ANC, isichaze inkulumo kaNkk Zille njengevukela umbuso. “Abakhokhintela abathembekile ngeke baqhubeke nokukhokha izigidi bezikhokhela inkohlakalo,” ucashunwe kanje lo mbhalo. NgokukaNkk Zille, uma kuqhubeka lokhu okwenzekayo, uzokuba ngowokuqala ukugovuza abantu ukuthi badube ukukhokha intela, ukuze uhulumeni avuke emaqandeni. “Uma kukhona ozophinde abanikeze elinye ithuba (lokuthi uhulumeni ophethe aqhubeke), uyobe uhambisana nakwenzayo,” kusho uNkk Zille. Ngokusho kukaMnuz Ebrahim Rasool ongumholi we-ANC kulesiya sifundazwe, kumele uNkk Zille akuhoxise akushilo. “Akakuhoxise akushilo ngoba yinkulumo ebudedengu,” kusho uRasool. Uthe okumele kwenziwe uNkk Zille, ukubamba iqhaza lokukhulisa elakuleli. NgokukaRasool, kuzomele aphenywe uNkk Zille ngalokhu akushilo. Ezinsukwini ezimbalwa ezedlule uRasool uthe iDA isemkhankasweni wokukhuluma kabi nge-ANC nangamaqembu aphikisayo kulesiya sifundazwe ngenhloso yokuthi angavotelwa njengoba kuzoba nokhetho lukazwelonke ngeMeyi. Akukona okokuqala ukuthi uNkk Zille azithole esotakwini ngalolu hlobo ngakushoyo. Ngo-2017 wathi kulabo abacabanga ukuthi ubandlululo lwalulubi, abakubhekisise lokho njengoba kuleli kukhona izinkantolo ezizimele, ingqalasizinda yezokuthutha, namanzi ahlanzekile. Wabuza ukuthi ukube ubandlululo lwalungekho, kwakungenzeka yini ukuthi kube khona ezempilo esezithuthukile ngalolu hlobo eseziyilona njengamanje? NgoJuni nyakenye, uMvikeli woMphakathi wathola ukuthi ayekubhalile kwakungahambisani nendlela efanele yokuziphatha. Ongumholi weDA kulesiya sifundazwe uMnuz Bonginkosi Madikizela, uthe asikho isidingo sokuthi uNkk Zille aphenywe ngakushilo, nokuthi kube khona isinyathelo athathelwa sona ngoba akushilo kuyiqiniso. “Lo hulumeni useyimoshile imali yabakhokhi bentela,” kusho uMadikizela. Ngesikhathi sokushicilela uNkk Zille akatholakalanga ukuthi aphawule ngakushilo.