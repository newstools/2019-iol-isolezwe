INGWAZI yomculi kamaskandi uMfiliseni “Mqabulasheshe” Magubane isihlala ekhaya, iluse izinkomo ngenxa yokuthi izinto azisayihambeli kahle emculweni. Exoxa neSolezwe ngeSonto uMfiliseni, esemzini wakhe oseMzulwini KwaMaphumulo, uthe usengamukela noma ubani ongaba namandla okumtakula ukuthi aqhubeke nomculo. “Ikhono lomculo ngisenalo futhi angilingabazi. Kodwa izinto sezishintshe kakhulu manje. Ngenxa yokuthi awukho omunye umsebenzi ongifakela imali, amathemba ami alele kuwona umculo. Kuyenzeka ngithole umsebenzi wokuyocula kodwa akuyona into eyandile. Imali engisuke ngiyithole lapho yiyona engiziphilisa ngayo ize iphele. Uma isiphelile ngivele ngidayise khona ezinkomweni zami ukuze ngikwazi ukuqhubeka nokuphila. Ngendlela osekungibhedela ngayo emculweni, ngisho lesi siginci sami engasithenga ngoR67 000 sengigcina ngokusidlala ezinkomeni ngilusile. Angazi noma abantu abasakholelwa yini kimina njengoba izinto zinganyakazi,” kuzikhalela uMfiliseni. Uthe akasakhethile ukuthi usizo luqhamuka nobani, inqobo nje uma ezobuyela endimeni yomculo. Uthe uke abone abanye abaculi besizwa wosomatekisi noma yizinyanga ezinemali naye angakujabulela nalokho. Uqhube wathi kumanje ayisekho inkampani angaphansi kwayo futhi wonke umsebenzi wakhe ususegameni lakhe. “Umuntu ongaba nesifiso sokungithatha angaba nelungelo eligcwele lokusebenzisa wonke umsebenzi wami futhi ngeke kube khona msindo wobango nezinkampani engike ngasebenza ngaphansi kwazo,” kusho uMfiliseni. Uthe izinkampani eziningi zomculo zigcina ngokuncoma umsebenzi wakhe kodwa ayikho ethi ifuna ukumthatha. Uthe usefisa ngisho ukuyeka ukucula umaskandi acule umculo opholile ngoba akasaqondi noma ukuba ngaphansi kwalo munxa yikhona yini okumfakela amashwa. Uveze ukuthi neqembu likamaskandi, Izingqongqo, alisungule noJaiva Zimnike selifana nento engasekho ngenxa yokushoda ngemali. Uthe alihlakazekile kodwa awekho amandla okuliyisa phambili. UMfiliseni unama-albhamu angu-25 asawaqopha selokhu aba semculweni. Uzakhele ugazi kwabaningi ngamanoni ezingoma zakhe okukhona kuzona uThenjiwe, Ngishawa Uvalo, Zangivezela Amathanga, Ngathandwa Yingane, Natasha, Anginendaba nezinye. Wake wabumba iqembu nomculi kamaskandi ongasekho emhlabeni uMgqumeni, elalibizwa ngeZinsimbi kwaba elinye elalibizwa ngoMfiliseni noMpukane. UMpukane kwakungumdlali wesigingci kaMgqumeni. Naye akasekho emhlabeni. Elakamuva kube yiZingqongqo azibumbe noJaiva Zimnike. Usake walingisa kuZalo, wadlala indawo kaS’ fiso Gwala kwiSibaya. Phambilini waqopha waphinde waphrojusa umculo emidlalweni yeshashalazi okuyiSarafina, Township Fever, Magic at 4 AM neMaria Maria. Ukuqopha umculo kule midlalo kwambeka ethubeni lokujikeleza nayo e-Europe.