Kusolwa ukuthi le ndoda ibiyobulala ngalesi sibhamu kanti kusize ukushesha kwamaphoyisa ukuthi ibanjwe. Okhulumela amaphoyisa uLt Colonel Thulani Zwane uthe le ndoda evele enkantolo yeMantshi ePort Shepstone ngoLwesithathu ngecala lokutholakala nesibhamu esingekho emthethweni nezinhlamvu. Lo msolwa ugcinwe ezitokisini kanti uzobuyela enkantolo ngoSepthemba 18 ukuze afake ngokusemthethweni ibheyili. UZwane uthe amaphoyisa aseMehlomnyama ebambisene namanye abe nomkhankaso kulandela ulwazi lokuthi kukhona ohlela ukubulala eMgolomi ngoLwesibili ebusuku. “NgoLwesithathu amaphoyisa abe nomkhankaso owaholele komunye umuzi eMgolomi. Amaphoyisa aseshile kulo muzi athola isikhwama esine-AK47 nezinhlamvu ezingu-23,” kusho uZwane. Kwesinye isigameko esehlukile, amaphoyisa abeqaphe ukuphepha eGreytown abelandela ulwazi ngendoda obekuthiwa iphethe isibhamu esingekho emthethweni eNkomba, eMuden. Kuthiwa maphoyisa aye kulo muzi abeyalelwe wona afike asesha indlu. Kuboshwe indoda eneminyaka engu-52 etholwe ne-shotgun nezinhlamvu. Kuthiwa amaphoyisa abuye aya Oshikishini, eMuden, lapho eshaqe khona i-shotgun nezinhlamvu. Kuboshwe umsolwa oneminyaka engu-26. 