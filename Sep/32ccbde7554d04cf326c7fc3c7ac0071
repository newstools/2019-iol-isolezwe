USASHAQEKILE umphakathi waseKuils River, eWestern Cape ngesigameko okusolwa kuso owesilisa ngokuqotha umndeni wakhe wonke ngaphambi kokuzidubula yena. Kulesi sigameko kufe uNkk Pumla Mvinjelwa Ntombela (33) otholwe ngasemnyango wekhaya lakhe, uMnuz Sithembiso Ntombela (36) otholwe efile eceleni kombhede obekulele kuwo amadodakazi abo amabili atholwe enamanxeba okudutshulwa ekhanda esefile. Ngokomthombo wamaphoyisa osondelene nalolu daba, uNtombela ushiye incwadi yokuzibulala. “Amaphoyisa afonelwe omakhelwane ngesikhathi bezwa abantu bememeza endlini bezwa kuqhuma nesibhamu ngo-1 ezintatha,” kusho umthombo ekhuluma nephephandaba eliwuzakwabo weSolezwe iDaily Voice. “Ngesikhathi befika endlini ekuSunflax Street bafice owesifazane efile ngasemnyango. Umnyango ubuvuliwe kodwa isango livaliwe ngakho kudingeke ukuthi baligqekeze ukuze bangene ngaphakathi. Bathuke boma bethola ukuthi ushone wonke umndeni. “Izingane zamantombazane zitholwe zilele embhedeni zinamanxeba okudutshulwa ekhanda, uyise ubelele ecelene kombhede naye esefile. Ushiye incwadi yokuzibulala kusofa lapho avume khona ukuthi nguye obulele umndeni wakhe ngaphambi kokuzibulala. Bekunamagobolondo ezinhlamvu amane endaweni yesigameko, amaphoyisa athole isibhamu eceleni kwakhe,” kusho umthombo. Ngemuva kuka-9 namhlanje ekuseni amalungu omndeni abonakale exabana nonogada bendawo obekuhlala kuyo lo mndeni, bebanqabela ukungena njengoba bekusasuswa izidumbu endaweni yesigameko. Umfowabo kamufi uMnuz Osmond Mvinjelwa (47) uthe, ubesemsebenzini ngesikhathi ethola umbiko wase ephuthuma endaweni yesigameko. “Basinqabele ukuthi singene, kepha udadewethu eshonile. Ubenamadodakazi amancane amabili, uNhlanhla (10) kanye noBajabulile (6) nabo ababulewe. UPumla noSithembiso besebeshade iminyaka engaphezu kuka-10. Bekukhona igazi yonke indawo, sisathuthumela ngalokhu. Asazi noma bebenezinkinga yini emshadweni wabo,” kusho uMvunjelwa. Okhulumela amaphoyisa uLieutenant-Colonel Andre Traut usiqinisekisile isigameko. “Kusaphenywa okuholele ekushoneni kwamalungu amane omndeni kulandela isigameko esenzeke eBardale Village endaweni yaseMfuleni. Kusolakala ukuthi owesilisa nguyena obulale umndeni wakhe. Kubulawe amadokodo amathathu okubulala nelilodwa lokufa,” kusho uTraut. 