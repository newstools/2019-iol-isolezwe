OWAYENGUMVIKELI woMphakathi uSolwazi Thuli Madonsela uthi uhlela ukubopha abathile abambiza ngempimpi eyayikhokhelwa ngumtshalizimali wase-USA, uMnuz George Soros. Usho kanje emuva kokuba ehlonishwe ngeziqu zobudokotela yiNyuvesi yaKwaZulu-Natal ngeqhaza lokulwa nenkohlakalo ngenkathi esenguMvikeli woMphakathi. “Ngizokwenza isibonelo ngowabhala kuTwitter ngo-Agasti 10 (kulo nyaka) owathi ngiyimpimpi ekhokhelwa nguGeorge Soros,” kugcizelela * -Advocate Madonsela. Uthe uma esembophile lona ahlela ukumvulela icala, imali yenhlawulo azoyithola lapho, uzonikela ngayo kwi-Action for Inclusion Fund, okuyisikhwama esizobhekana nokuthi ngo-2020, kungabi khona umfundi ongeke akwazi ukubhalisa esikhungweni sezemfundo ngenxa yokungabi namali. Wenqabile ukudalula igama lomuntu afuna ukuba ageze igama lakhe. “Uma sengiwafakile amaphepha enkantolo, ngizomdalula lowo muntu,” kusho yena. Nakuba engazange aqinisekise ngesinxephezelo asifunayo, uthe kungenzeka afune ukugezwa igama lakhe ngemali engaphezulu kuka R500 000. Nakuba ethe angafuna imali alinganise ngayo, uthe le mali ngeke ize ilingane nomonakalo wokwehliswa kwakhe isithunzi. Akazange aqinisekise ngesikhathi azofaka ngaso amaphepha enkantolo kodwa yinto athi ingenzeka emasontweni azayo. Umuntu owake wasola * -Advocate Madonsela ngokuba yimpimpi ngo-2014, kwaba yiphini likaNgqongqoshe wezokuvikelwa kwezwe, uMnuz Kebby Maphatsoe, owathi wayeyimpimpi yeCentral Intelligence Agency. Ecelwa ukuba aphawule ngobufakazi obethulwe owayeyisikhulu seSABC uMnuz Hlaudi Motsoeneng kwiKhomishini kaZondo ephenya ngokulawulwa koMbuso lapho emsola khona ngokuthi wacekela phansi impilo yakhe, uvele wahleka. “Uyalazi iqiniso. Umbiko uchaza ngakusho kimi. Iqiniso wukuthi waqamba amanga wathi unoGrade 12,” kusho * -Advocate Madonsela.