Abafundi abangu-13 baseNyuvesi yaKwaZulu, KwaDlangezwa abasolwa ngokugqekeza bantshontshe ama-laptop, izincwadi nezinye izimpahla ebezigcinwe esitolo esidayisa izincwadi kule nyuvesi, kulindeleke ukuthi bavele eNkantolo yeMantshi eMthuzini ngecala lokugqekeza nelokweba. Abayisishiyagalombili ababoshelwe ukucekela phansi impahla yaseDurban University of Technology (DUT) nokuzama ukushisa unogada wakulesi sikhungo ngophethroli kulindeleke ukuthi bavele eNkantolo yeMantshi eThekwini. UCaptain Nqobile Gwala okhulumela amaphoyisa akulesi sifundazwe, uthe ithimba lamaphoyisa aseKing Cetshwayo, abephenya ngokugqekezwa kwesitolo sezincwadi kule nyuvesi, uthe athole ama-laptop, amakhompyutha, izikhwama , izincwadi nokunye. Uthe abasolwa abahlanu kwabangu-13 babanjwe nezinye zalezi zimpahla. UCapt Gwala uthe abasolwa ecaleni baneminyaka ephakathi kuka-20 no-34. Izolo abanye babafundi abeseka abafundi baseDUT baye enkantolo batshelwe ukuthi abasolwa bazovela namhlanje enkantolo. UNksz Gcina Nhleko okhulumela iNyuvesi yasoNgoye, uthe bangakuqinisekisa ukuthi kwagqekezwa esitolo sezincwadi kodwa ngeke bakuqinisekise ukuthi ababoshiwe bangabafundi basoNgoye. “Sizolinda uphenyo lwamaphoyisa oluzosho ukuthi abasolwa ngabe bangabafundi bale nyuvesi noma cha,” kusho yena. 