Iqulu lokuqala ebelithenjiswe ukubuyiselwa eNigeria mahhala lilisebenzisile ithuba layogibela ibhanoyi esikhumulweni sezindiza i-OR Tambo eGoli. NgoMsombuluko uGeneral Godwin Adamu waseNigeria uthe ibhanoyi i-Air Peace izothutha abantu abawu-320 mahhala abafuna ukubuyela eNigeria. Omunye okhulume ne-eNCA uthe kungcono ukubuyela ekhaya ephephile kunokubeka impilo yakhe engozini ngokuhlala engazi noma uzohlaselwa yini. Bekubonakala abantu bephethe izikhwama, behamba nezingane. Uhulumeni uthe uyasebenzisana namanye amazwe angomakhelwane kulabo abafuna ukubuyela emakhaya. Odlameni lwaseGoli kushiswe izitolo, kwathathwa nempahla kwafa abantu abawu-12. Abawu-10 abaseNingizimu Afrika, ababili abokufika. Khonamanjalo uMengameli waseMozambique, uMnuz Filipe Nyusi, uthe bamatasa nohlelo lokulanda abantu bakhona abazinze eNingizimu Afrika emuva kodlame olubhekiswe kwabokufika. Uthe babalelwa ku-500 abantu baseMozambique abalahlekelwe yizindlu zabo ngenxa yodlame. UNgqongqoshe wezokuvikela, uNkk Nosiviwe Mapisa-Nqakula, uthe ezinyangeni eziyisithupha kulo nyaka babuyisele emazweni abo abantu abawu-10 000 bokufika. 