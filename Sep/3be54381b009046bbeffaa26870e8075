Ngokusho komphathi wenkampani ebiqashe uSinethemba, iSthandiwe Projects, uNksz Sthandiwe Makhoba, umufi ubehamba nozakwabo bephuma ezinkundleni zaseMphelankani lapho kade kunomcimbi waminyaka yonke wezimoto iMsinga Driftkhana ngesikhathi belandelwa ngabafana. “Omunye wabe esepansa enye intombazane yaseMlazi kanti izomshaya nge-glass. Lo mfana wabe esejaha le ntombazane yaze yafika lapho esasilele khona eBuhlebomsinga Boarding School. USne wabe esebuza kulo mfana ukuthi yenzeni le ntombazane ngoba uyena oyisukelile kodwa lo mfana wajikela kuye, wamshaya ngequpha maqede wamgwaza ngommese ngaphansi kwebele.” USthandiwe uthe bamphuthumisa esibhedlela sendawo uSinethemba kodwa washonela khona ngenxa yokuthi wophe kakhulu. Uthe angamanga amahlebezi asesabalele ezinkundleni zokuxhumana okuthi umsolwa ubefuna ukudlwengula uSinethemba. USinethemba ubengumkhangisi wengqephu onekusasa eliqhakazile futhi oseke wangena nasemzuliswaneni wamanqamu kuMiss Pinetown ngo-2017. Umndeni kaSinethemba uthe namanje akukavumi ukuba ukhulume ngenxa yokuphatheka kabi njengoba lesi sehlakalo sibazumile. Umama kaSinethemba ubebizwe ngamaphoyisa aseMsinga ukuyobheka isidumbu sendodakazi yakhe. Lo mndeni uthe okubaphethe kabuhlungu kakhulu ukuthi uSinethemba ubenza kahle nasezifundweni zakhe njengoba ebesenza unyaka wokugcina ezifundweni ze-Administration e-University of KwaZulu-Natal, ophikweni oluseWestville. Osophikweni lwezokuxhumana e-UKZN, uMnuz Ashton Bodrick, uthe zibaphathe kabi lezi zindaba zokudlula emhlabeni kwesitshudeni sabo. “Udlame olubhekiswe kwabesifazane alunandawo emphakathini.” Umsunguli weMsinga Driftkhana, uMnuz Smanga Mabaso, uthe kuyishwa ukuthi abesifazane bahlaselwa ngabantu okumele ngabe bayabavikela. Uthe uSinethemba nozakwabo baqede ukusebenza ngabo-10 ebusuku base behanjiswa esikoleni esingumakhelwane naseMphelankani lapho bebezolala khona. “Abanye bacele ukusala ngoba bekunabaculi ebebenandisa. Ebusuku bahambe ngezinyawo ngoba kuseduze esikoleni kanti bazohlaselwa.” Uthe bayawathemba amaphoyisa ukuthi azobamba abasolwa ngokushesha. “Sithanda ukudlulisa amazwi enduduzo emndenini, abangani nabo bonke abebemazi.” Okhulumela amaphoyisa aKwaZulu-Natal, uCaptain Nqobile Gwala, uthe amaphoyisa aseMsinga aphenya icala lokubulala. “Kusolwa ukuthi ngoSepthemba 22 ngo-2 ezintatha eSidakeni, eMsinga, owesifazane oneminyaka engu-22 ugwazwe umuntu ongaziwa. Ugwazwe ngaphansi kwekhwapha kwesobunxele nasesiswini,” kusho uCapt Gwala.