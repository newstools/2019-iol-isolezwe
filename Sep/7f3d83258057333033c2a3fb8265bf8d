LUGCINE lugobile uphondo kuNkk Zandile Gumede obeyiMeya yeTheku obeshikilisana ne-ANC engayizwa eyokuxoshwa kwakhe esikhundleni. IPhini likaNobhala-Jikele we-ANC, uNksz Jessie Duarte ubeseThekwini ezoxazulula udaba izolo, umemezele ukuthi uNkk Gumede uyaphuma. Kufika esigabeni sikazwelonke nje, i-ANC KwaZulu-Natal kade yamxosha uNkk Gumede. Kodwa walwedlulisa udaba lwaya eLuthuli House, ekomkhulu lenhlangano ebusayo. Esithangamini sabezindaba izolo, eThekwini, uNksz Duarte uthe isinqumo sokuxosha uNkk Gumede simile nje asijiki. “Sibeka phambili abantu abakhele uMasipala weTheku, yingakho sizoqinisekisa ukuthi amaqabane asesigungwini esilawula umkhandlu azoshenxa. “Azoqhubeka njengamakhansela kumasipala, bese sifaka amanye amaqabane ezikhundleni zawo,’’ kuchaza uNksz Duarte. Uqhube wathi babe nengxoxo noNkk Gumede wakwemukela konke obekuxoxwa, waze wathembisa ukusebenzisana nenhlangano kukho konke futhi washo nokuthi uzobamba iqhaza ukubumba uMkhandlu weTheku. Uthe igama likaMnuz Mxolisi Kaunda lisaphakanyiswa kwesemeya, asekelwe wuNkk Belinda Scott bese uSomlomo kube wuNkk Weziwe Thusi. UNksz Duarte uthe bathuma iziqongqwane zabaholi ukuze bazokwenza ngcono isimo kuMasipala weTheku, okuyiwona omkhulukazi esifundazweni. Uveze nokuthi bakhulumile nenguyazana ye-ANC kumasipala, beyazisa ngesinqumo sabo nokuthi kufanele sihlonishwe. ‘’Bakhona abazwakalise ukungenami, bethi abathintwanga ngendlela efanele ngodaba. Sizoqala ukuhlangana namagatsha, siwachazele ngesinqumo futhi sizokwenza ngezigaba ezehlukene lokhu ukuze amaqabane aqonde kabanzi ngesinqumo sethu,’’ kuchaza uNksz Duarte Udaba lukaNkk Gumede ne-ANC lubonakale lungena kwelinye igxathu, eshaya ungqimphothwe ehoxisa incwadi yokwesula esikhundleni ngeledlule. Lokhu kudale ukuthi kuhlehle umhlangano wokufungisa imeya entsha obekufanele ube ngesonto eledlule. UMasipala weTheku uthumele isimemo somhlangano womkhandlu ozoba kusasa lapho kulindeleke ukuthi uKaunda agaxwe khona iketango lemeya, bese uyasha umsebenzi emuva kwalokho. Ohola abeseka uNkk Gumede, uMnuz Mzomuhle Dube, uthe i-ANC isikhulumile akukho abazokusho kodwa bajabulela ukuthi ikwazile ukungenela yalungisa isimo. ‘’Isigungu sesifundazwe naso siwavumile amaphutha aso kwaxoxwa kwatholakala indlela eya phambili. Imeya entsha sizoyeseka, asinankinga nayo kodwa besifuna izinto zonke zenziwe ngeqiniso,’’ kuchaza uDube. Imizamo yokuthola uNkk Gumede ayizange iphumelele, ucingo lwakhe belungabanjwa kubuye kuzwakale sengathi uyalucisha.