SIBI isimo kuMasipala waseNewcastle ngenxa yokuthi umphakathi usola umasipala ngokufuna ukuwuvalela ugesi namanzi nokunyusa ama-rates ngokuphindaphindiwe. Izolo kuze kwaphoqeleka ukuba imenenja esabambile kumasipala, uMnuz Muzi Mayisela, ihlangane namalungu omphakathi emuva kokuba ngoLwesihlanu idolobha iNewcastle lime nse livalwe ngamatshe kubhikishwa. Umphakathi waseNewcastle ukhala ngokuthi umasipala uzama ukubuyisa imali eyalahleka ngenkohlakalo ngokunyusa izidingo ngendlela engabekezeleleki. UMnuz Blessing Mwali oyikhansela uthe umphakathi usudinwe kakhulu kanti awuqondi ukuthi kungani uzonqanyulelwa izidingo ezifana nogesi ekubeni ukhokha. “NgoLwesihlanu bekungahambi lutho eNewcastle, bekume konke kusukela emabhizinisini nasezimotweni ngoba umphakathi wasesilungwini ubucasukile umise konke. “Angithi sekuthinteke wona ngoba kunyuswa ama-rates, amanzi ayavalwa nogesi kuthiwa uzovalwa ngoba umasipala ukweleta i-Eskom imali engaphezulu kuka-R200 million. “Silinde umhlangano womkhandlu ophuthumayo ngalolu daba ngoba esikutholile wukuthi imenenja uMayisela imatasa nezingxoxo naboThukela Water abasisiza ngokusiphakela amanzi kanye ne-Eskom,” kusho uMwali. UMayisela ethintwa izolo uthe umatasa emhlanganweni womphakathi nokwenze kwaba nzima ukuba aphawule ngenxa yokuthibekuvimbanise umsindo endaweni umhlangano wabo obukuyona. Okhulumela uMnyango wezokuBusa ngokuBambisana neziNdaba zoMdabu KwaZulu-Natal, uMnuz Lennox Mabaso, uthe le nkinga eseNewcastle yokuvalwa kukagesi bayazama ukuyilungisa. Uthe empeleni omasipala baKwaZulu-Natal ababhekene nengwadla yokuvalelwa ugesi iNewcastle, Ulundi, Mooi Mpofana naseBaqulusini eVryheid. “Labo masipala abangenhla bazovalelwa ugesi ngenxa yesikweletu abanaso ne-Eskom. Lesi sikweletu asizenzakaleli kodwa sidalwe amalungu emiphakathi eyakhele omasipala abathintekayo angakhokhi. Abanye bayawukokotela ugesi kanti abanye bathi abasasebenzi ngakho abasakwazi ukukhokha kodwa baqhubeke nokuwusebenzisa. “Lokho kudala ukuthi omasipala bagcine besebenzisa imali abangenayo ukuze bakhokhele ugesi bese isikweletu siyanda. Kukhona ngisho osomabhizinisi abangawukhokheli ugesi nokuyinto eyinkinga kakhulu. “Ukwenza nje isibonelo uma umasipala ubukhokha * -10 cent ngogesi ngesikhathi nawe usawukhokhela, kuzothi uma wena usuyeka kodwa ube usawusebenzisa, umasipala kube kudingeka ukuba uqhubeke nokukhokha lo 10 cent ongasenawo ngoba wena awusakhokhi. Yikho kunale nkinga ebuye ihlanganise nesimo somnotho esintengayo,” kusho uMabaso. Uthe kumanje uNgqongqoshe uSipho Hlomuka walo mnyango uzama ukungenela njengoba eMooi Mpofana kunezingxoxo zomphakathi ukuze ugesi ungacishwa. Uthe yize kunjalo kodwa iqiniso lithi kunomasipala abazogcina behlala ngomnyama ngoba bekweleta i-Eskom ngenxa yabantu abangakhokhi.     