UKUVELA kokuthi udadewabo oneminyaka ewu-13, ubedlwengulwa wuyise, kwenze ukuthi nodadewabo oneminyaka ewu-17 aveze ukuthi naye ubeyisigqila socansi iminyaka, uyise emdlwengula ephindelela. Uveze nokuthi ingane asanda kuyibeletha uyikhuleliswe uyise. Lo wesilisa waseGeorge eManguzi uboshwe ngesonto eledlule, eboshelwa izinsolo zokudlwengula indodakazi yakhe eneminyaka ewu-13. Amaphoyisa akuqinisekisile ukuthi enye indodakazi yakhe eneminyaka ewu-17, nayo isivule icala. Athe kuzokwenziwa nolibofuzo lwengane okusolwa ukuthi ngekayise. Ilungu lalo mndeni elingeke lidalulwe, liveze ukuthi selokhu le ntombazane yakhulelwa, akekho obazi ukuthi wubani uyise wengane. “Ubaba wakhe umsabisa okwenyoka, siyasola ukuthi ubesaba ukumusho, wathola isibindi uma udadewabo esebhobokile,” kusho leli lungu lomndeni. Uthe bekungekho nomfana obekuthiwa uqonywe yile ntombazane, yingakho bonke bebexakekile. “Unina ubevele angene ezintangeni nje uma sibuza uyise wengane.” Uthe kwanina walezi zingane uhlukumezekile kakhulu yingakho engakaze ayikhulume lento esivela manje. Indodakazi kamsolwa encane kuthiwa ibisinokubalekela komakhelwane, bayibone ingena nezicabha uma seyibona ukuthi uyise usefuna ukuzoyidlwengula. Lo msolwa ubingelele iMantshi yaseManguzi ngoMsombuluko. Ngokwabaphenyi, umsolwa kuthe uma ezwa ukuthi sekwengezwe necala lokudlwengula akhulelise enye indodakazi yakhe, wenqaba nokufaka isicelo sebheyili. Okhulumela amaphoyisa aKwaZulu-Natal uLieutenant Colonel Thulani Zwane, uliqinisekisile leli cala lesibili. “ Likhona icala lokudlwengula elivulelwe owesilisa ngokudlwengula intombazane (13) kuphinde kwafakwa nelinye icala lesibili elifanayo,” kusho uLt Colonel Zwane. Ikhansela lendawo uMnuz Lucky Tembe uthe babambisene namaphoyisa ukulwa nalesi sihlava sokunukubezwa kwezingane. “NgoLwesibili sizohlanganisa intsha siyifundise ngokubaluleka kokukhuluma ngezinto ezibahluphayo emakhaya,” usho kanje.