INHLANGANO yabangcwabi, iSouth African Chamber of Undertakers, isola inhlangano ebusayo kuleli i-ANC ngokucindezela abangcwabi babantu abamnyama. Okhulumela le nhlangano, uMnuz Muzi Hlengwa, ongumengameli weNational Funeral Parlours Association SA (Nafupa SA) uthe i-ANC ishaye ngesithende abangcwabi babantu abamnyama, ngesikhathi isungula umasingcwabisane wayo yakhetha ukusebenzisana nabangcwabi benkampani ephethwe ngabelungu. UHlengwa uthe emasontweni amabili azayo ngo-Okthoba 16 bahlela ukumashela e-Union Buildings eTshwane ukuyozwakalisa intukuthelo yabo ‘ngokucindezelwa’ yi-ANC. Ebuzwa ukuthi kungani bemashela e-Union Buildings esikhundleni sekomkhulu le-ANC iLuthuli House uthe; “Siyokhala e-Union Buildings ngendlela uhulumeni oholwa yi-ANC osiphethe ngayo. I-ANC iqale yenza imithetho ephazamisa ukusebenza kwethu kanti iyazi ukuthi izama ukusisusa endleleni. Isisungule umasingcwabisane kodwa isebenzisana nenkampani yabelungu sibe sikhona thina silambile,” kusho uHlengwa. Uthe i-ANC izama ngazo zonke izindlela ukubakhipha kulo msebenzi ngoba ingafuni abantu abazoyibangisa kuleli bhizinisi layo likamasingcwabisane. Uveze ukuthi muva nje iRoad Accident Fund ayisavumi ukukhokhela abangcwabi abasuke bengcwabe abantu abashone ezingozini zomgwaqo. “AbeRAF bathi umthetho omusha uthi awusabakhokheli abangcwabi kodwa imali uyinika umuntu osuke eshonelwe. Bacasulwa wukuthi salwa nohlelo lwabo lokukhetha abangcwabi abathile abasebenzisana nabo. Kusithwalisa kanzima lokho ngoba sisuke sesiwenzile umsebenzi saqeda. Sekumele thina siqale phansi sihubhane nemindeni, sifune imali yethu. Kwenzakani uma umuntu esethole imali esebalekela ukusikhokhela?” kusho uHlengwa. Uthe i-ANC isivule umasingcwabisane ngenhloso yokudla imali ngoba isibona ukuthi ayisakwazi ukweba imali kuhulumeni. Uqhube wathi akazi nalabo banthi abazojoyina lo masingcwabisane we-ANC bayoke bayithole yini imali ngoba i-ANC ingogombela kwesayo. Imizamo yokuthola okhulumela i-ANC kuzwelonke uMnuz Pule Mabe, ayiphumelelanga. Kepha uMnuz Ricardo Mthembu okhulumela i-ANC KwaZulu-Natal unxuse abangcwabi ukuthi basondele eduze bababikele ngezikhalo zabo ukuze bazame ukuqhamuka nezisombululo. Uthe i-ANC kade yaqala ukungcwaba amalungu ayo, okwenze ukuthi ize isungule umasingcwabisane. Ugcizelele ukuthi abasoze bacindezela osomabhizinisi babantu abamnyama. Kodwa awukho nomthetho obavimbayo ukuthi basebenzisana nosomabhizinisi babelungu uma bezwana ngenkulumo. Phambilini iNafupa SA yasusa umsindo ngonyaka odlule, iveza ukuthi izovimba abangcwabi bezinye izinhlanga emalokishini nasezindaweni ezihlala abantu abamnyama. Kwaze kwangenela izinhlaka zikahulumeni, zikhuza le nhlangano ngenhloso yokugwema udlame nezinkulumo ezicwasa ngokobuhlanga.