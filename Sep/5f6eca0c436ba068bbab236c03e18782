Lo fakazi obefakaza ngasese, ongena kwiBig Four, utshele inkantolo ukuthi wahamba ehostela ngoba esezwile ukuthi kukhona abafuna ukumbulala. “Bese bebaningi abantu asebebulewe ehostela umuntu owayesezolandela kwakuyimi,” kusho lo fakazi. Uthe ezobunhloli zamtshela ngocingo ukuthi angayi eMega City ngoba kukhona abahlela ukumbulala. “Kuthe ngiya emsebenzini, esangweni ngabona izinsizwa ezintathu zigqoke amajakhethi, angibange ngisehla ngavele ngadlula netekisi,” kusho ufakazi. Kungakapholi maseko ebone izinsizwa ezisolisayo zime esangweni lasemsebenzini, waphinde wathola ucingo kwezobuNhloli kunguLwesihlanu luthi akahambe eThekwini kuleyo mpelasonto ngoba ufunwa uthuli. Uthe yilapho athatha isinqumo sokuthutha ehostela. “Ngiyacabanga ukuthi abantu ababefuna ukungishaya ngummangalelwa wokuqala kuleli cala, uMdweshu (Sgt Bhekukwazi) nalabo aboshwe nabo ngoba ngazi izimfihlo zabo eziningi kwazise bengiyisibonda esitezi ebesihlala kuso,” kusho ufakazi. Uthe wavulela uMdweshu icala lokubulala uMnuz Fikile Siyephu noMnuz Sipho Ndovela ngo-2017. Lokhu ukwenze esesekubhaceni. Uqhubekile wanekela inkantolo ngezibhamu uMdweshu nalaba aboshwe nabo abebehlome ngazo ukubulala izitha zabo zase-block R. “Ziningi izibhamu ebesinazo esitezi sethu, zithengwa nguMdweshu ngemali ebesiyiqoqa kubahlali, ngikhumbula ngelinye ilanga wathi asimnike uR9 000, ayothenga iR5 entsha ephoyiseni ahlangana nalo esikhumulweni sezindiza esidala eSiphingo,” kusho ufakazi. Uthe uMdweshu esebuye nayo iR5, wabakhombisa ukuthi isetshenziswa kanjani. Uze wakhombisa inkantolo ukuthi iR5, isetshenziswa kanjani. Ngesikhathi echaza, abamangalelwa namaphoyisa agada abasolwa bebehleka baze bakhuzwa yijaji. “Yena futhi uMdweshu waphinde wahlanganisa ulayini wokuthi kutholakale igeja (AK 47) eyatholakala eGreytown, yafika inenhlabathi kubonakala sengathi yayigqitshwe phansi, umuntu owayihlanza ngummangalelwa wesithathu, uMnuz Vukani Mcobothi,” kusho ufakazi. Uqhube wathi uMdweshu uke wabatshela ukuthi uthenge i-pumpgun ngemali yakhe wafuna ukukhokhelwa. Lo fakazi uthe iR5 ne-AK 47, yizona zibhamu ezasetshenziswa ngesikhathi kuhlaselwa e-block R, ngo-Agasti 19, 2014, esehlakalweni sokuzama ukubulala. “Kulesi sigameko uMdweshu alimala kuso, nguyena owayesebenzisa iR5, i-AK isetshenziswa yisihlobo sakhe esingummangalelwa wesihlanu,” kusho ufakazi. Ummangalelwa wesihlanu nguMnuz Ncomekile “Matlala” Ntshangase okuvele ubufakazi obuthi wake waba yisosha. Icala lihlehliselwe uMsombuluko.  