Owesifazane ongaziwa kuthiwa utholwe wumfundi izolo ekuseni kubukeka sengathi ulele kwelinye lamathoyilethi akulesi sikole esikwaG, KwaMashu. Kuthiwa owesifazane ubegqoke isikibha esi-pink nesikhindi sangaphansi esimhlophe. Kuthiwa akukho okunye abekufakile ngaphansi. Owesifazane kuthiwa ubengenawo amanxeba nemihuzuko. Kuthiwa umfundi ombonile uhlabe umkhosi wabikela ohlanza isikole kwabe sekuthintwa amaphoyisa. Okhulumela amaphoyisa KwaZulu-Natal, uLt. Colonel Thulani Zwane, ukuqinisekisile ukuthi kutholwe isidumbu sowesifazane ethoyilethi esikoleni. “Ohlanza isikole utshelwe wumfundi ukuthi kukhona owesifazane olele ethoyilethi, kuthe uma kubhekwa kwatholakala ukuthi ushonile. Sifike endaweni yesigameko kungekho zimpawu eziveza ukuthi ulimele. Kuvulwe idokodo ngokushona komuntu. Kuzobe sekuhlolwa isidumbu bese kuvela imbangela yokushona komuntu wesifazane ongakaziwa,” kusho uZwane. Umthombo weSolezwe, ocele ukungadalulwa, uthe kunezinsolo zokuthi owesifazane udlwenguliwe wabulawa wabe esezolahlwa kulesi sikole. “Kubukeka sengathi ufike nabantu abathize bambeka emathoyilethi. Akubonakali ukuthi bangenephi. Kuyadida impela ukuthi kwenzekeni kuyena,” kusho umthombo. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe lesi sigameko sibadumazile. “Kuyishwa elikhulu ukuthi ukuphepha ezikoleni kulokhu kusengcupheni. Ukuphepha kwesikole kuwumsebenzi wethu sonke, kumele sibambisane ukuqinisekisa ukuthi abafundi nothisha baphephile. Esizokubheka wukuthi umfundi obone lesi simo esinzima kangaka uthola ukwelashwa ngokomqondo,” kusho uMlotshwa. Amaphoyisa anxuse ongaba nolwazi ngodaba oluthinta owesifazane otholwe esikoleni eshonile ukuba aveze ulwazi analo kunoma yisiphi isiteshi samaphoyisa. 