UMENGAMELI Cyril Ramaphosa usehlabe ikhwelo lokuthi kuhlonishwe zonke izilimi zakuleli ngokulinganayo. Ukusho lokhu izolo ekhuluma emcimbini wokugubha uSuku lwamaGugu e-Upington eNorthern Cape. Ngaphambi kwalo mcimbi, uMengameli uqale ngokuvula ngokusemthethweni umtapo wolwazi kule ndawo. URamaphosa uthe kusemqoka ukuba izilimu zakuleli zihlonishwe ngokulingana futhi ziqhakambiswe zonke ngokulingana. “Alukho ulimi olubalulekile ngaphezu kolunye, zonke izilimi ziyalingana. Alikho okuthiwa lolu olakudala ngesikhathi sobandlululo ngakho kumele lungasetshenziswa. Kumele sihloniphe izilimi zonke ezikhulunywa abantu, sizame nokuzifunda izilimi zabanye abantu singazi ulimi lethu kuphela,” kusho uRamaphosa. Uphinde wancoma izikole ezifundisa izilimi zakuleli wathi kumele uqhubeke lo mkhuba. “Sifuna ukuthi zonke izikole zikahulumeni kuleli zigcine sezifundisa izilimi zesintu, kungahambi phambili isiNgisi. Okwamanje izikole eziningi ziyazifundisa izilimi ezehlukene, sifuna zandiswe zibe ningi. Abafundi bethu bakwazi ukufunda ngolimi lwabo lwasekhaya,” kusho uRamaphosa. Ekhuluma nezinkumbi zabantu ebezihambele lo mcimbi, uthe eNorthern Cape kunabantu bama-Khoi abakhuluma ulimi lwabo olubukeka lushabalala ngenxa yokungakhulunywa kwalo abantu abaningi. Uthe lokhu kumele kuphele, wathi izilimi ezibukeka ziphela kumele kugqugquzelwe ukuthi zikhulunywe. Lolu suku elalibizwa ngosuku lweSilo uShaka ngaphambilini, lugujwe ezindaweni ezahlukene, kubungazwa amagugu abantu ngokuhlukana kwabo. 