INKANTOLO yoMthethosisekelo isiphasise isinqumo esiphikisa ukushwaywa kwezingane emakhaya. Ngokuphasisa lesi sinqumo, inkantolo yomthethosisekelo icacise ukuthi ukushaywa kwezingane osekujwayelekile emakhaya ahlukene, akukho emthethweni. Inkantolo iphinde yakubeka obala ukuthi zikhona ezinye izindlela zokukhuthaza imfundiso yokulalela ezinganeni ngaphandle kokuzishaya. Lesi sinqumo sasibekwe yiNkantolo ePhakeme yaseGauteng ngonyaka ka-2017 ngemuva kokuba uyise wengane eneminyaka engu-13 watholakala enecala lokushaya njengoba wayebambe ingane yakhe oqotsheni izithokozisa ngezithombe zocansi (pornography). Inkantolo yamthola enecala lokushaya ingane, eyathi akukho emthethweni. INkantolo ePhakeme yathola ukuthi ukushaywa kwezingane ngabazali bazo kuphula amalungelo ezingane futhi kucindizela nesidingo sokuvikelwa kwezingane kudlame. INkantolo yaveza nokuthi ukushaywa kwezingane kuholela ekutheni kunyuke isibalo sokuhlukunyezwa kwezingane eNingizimu Africa. IFreedom of Religion South Africa (FORSA) ibilwisana nalesi sinqumo seNkantolo ePhakeme njengoba ibikade iphikisa ukuthi kunomehluko phakathi kokuhlukunyezwa kwezingane kanye nokushaywa kwezingane ngoba zifakwa endleleni efanele. Kodwa uHulumeni kanye namaqembu omphakathi bavumelane nesinqumo sokuvala ukushaywa kwezingane. UNkosinathi Dladla, ongumqondisi wezomthetho kuMnyango wezokuThuthukiswa koMphakathi, uthe izingane kumele zivikelwe kudlame. “Umthetho ocindezela ilungelo lengane lokuthi ivikelwe ekuhlukunyezweni, ukushaywa nokuphathwa kabi awuvumelekile futhi awukho emthethweni.” Isinqumo seNkantolo yoMthethosisekelo sizovulela iziphathimandla kwezomthetho ukuba ziwuvale umthetho wokushawa kwezingane ngabazali bazo.