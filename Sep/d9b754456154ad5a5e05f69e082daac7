UMENGAMELI Cyril Ramaphosa, usephonsele inselelo bonke abesilisa bakuleli ukuba bahlangane balwe nesihlava sokuhlukunyezwa kwabesifazane kuleli. URamaphosa ukusho lokhu enkulumeni abeyibhekise esizweni, nayethule izolo ebusuku. Uthe ukhathazekile ngesimo sokuhlukunyezwa kwabesifazane kuleli esiqhubekayo athe kumele lokhu kuthathelwe izinyathelo ezinqala. “Ukuhlukunyezwa kwabesifazane akuyona inkinga yowesifazane, ukuthi utheni, wenzeni noma ubegqokeni. Inkinga yabesilisa ngoba ibona abadlwengula abesifazane. Singamadoda asikhulume, singabheki eceleni. Kumele kube yithina esilwa nalesi sihlava,” kusho uRamaphosa. Uthe akuqale emakhaya abafana bakhuliswe ngendlela. Uqhube wathi uzotshala imali ohlelweni lokunqanda ukuhlukunyezwa kwabesifazane. “Wonke amacala avulwa noma angazange aphenywe kahle, kuzomele abhekisiswe kabusha,” kusho uRamaphosa. Uthe kuzoba nohlelo lokusebenzisana nezikole ukulwa nodlame olubhekiswe kwabesifazane nezingane. “Ngizokhuluma noNgqongqoshe wezimali uMnuz Tito Mboweni ukuze kwengezwa imali ezolekelela lolu hlelo.” Ugxeke nodlame olwenzeka ezweni lokuhlaselwa kutatshwe impahla ezitolo zabokufika, ukushiswa kwamaloli KwaZulu-Natal nakwezinye izindawo. “Bangu-10 ababulewe, ababili kubona, abokufika kuleli. Sincoma umsebenzi wamaphoyisa alwa nalolu dlame.” Uthe bangu-423 abantu ababoshelwe udlame eGoli, abangu-21 babo baboshwe eKZN. Unxuse ukuba abantu bayeke ukusabalalisa ama-video nemibhalo engelona iqiniso kwizinkundla zokuxhumana. “Lokhu kufaka impilo yabantu engozini futhi kwenza abantu babe netwetwe ngesimo esiqhubekayo. Isikhathi sokuba sehlise umoya. Kumele sonke sikwazi ukukhuluma ngezinto ezisixakayo kodwa singalwi. Ukusabalalisa izinto okungezona kulimaza isithunzi sezwe lethu.” Unxuse abezenkolo ukuba bakhulekele ukuthula kuleli. “Asisebenzisaneni sonke, silwe nodlame olulimaza umnotho wethu. Siyizwe asisebenzisane ukuqeda udlame olubhekiswe kwabesifazane bethu.” Ekhuluma nezitshudeni ebezibhikisha ngaphandle kwasePhalamende eKapa izolo, uRamaphosa uthe kumele bathole izigwebo ezinzima abadlwengula babulale abesifazane. “Kumele abesilisa abadlwengula babulale abesifazane bathole udilikajele. Kumele bangawutholi noshwele wokusheshe badedelwe.”