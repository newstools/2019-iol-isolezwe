INkantolo yabaSebenzi eGoli izolo ikhiphe isinqumo esivuna inhlangano yosomabhizinisi, i-Business Unity South Africa, ebiphuthume enkantolo iyovimba isiteleka. Okhulumela iCosatu, uMnuz Sizwe Pamla uthe bazwile ngesinqumo senkantolo sokuvimba isiteleka sikazwelonke ebesihlelwe yinyunyana yabasebenzi basemabhange, iSouth African Society of Bank Officials (Sasbo) neCosatu. “Yize siphikisana nalesi sinqumo senkantolo kodwa sizosihlonipha," kusho uPamla. Uthe bazosidlulisela phambili lesi sinqumo. Unxuse amalungu abo nabasebenzi akade sebezilungiselele ngesiteleka ukuba baye emsebenzini namhlanje. “Impi ihlehlisiwe hhayi ukuthi ihoxisiwe," kusho uPamla. Uthe iCosatu ilandele yonke imigudu efanele, wengeza ngokuthi iNedlac yabanika isitifiketi sokuthi bateleke. “INedlac ibingabamangalelwa besithathu kulolu daba, ukuhluleka kwabo ukuvikela isinqumo sayo kuyathusa, siyayihlonipha iNedlac kodwa kumele iziqoqe ukuze ivikele isithunzi nokuthembeka kwayo,” kusho uPamla. Uthe uma iNedlac ihluleka ukuvikela abasebenzi kuzolokhu kuqhubekile ukunqandwa kweziteleka. “ICosatu ayikhathazekile ngesinqumo senkantolo kodwa izobuyela kwiNedlac iyofaka amaphepha ayo ngaphansi kuka-Section 77, ukuze ithole esinye isitifiketi sokuteleka. umfelandawonye,” kusho uPamla. Inkantolo ithe labo abazoya kulesi siteleka bazobe bengavikelekile ngokomthetho. Babalelwa ku-50 00 abantu abebelindeleke ukuthi bajoyine lesi siteleka. 