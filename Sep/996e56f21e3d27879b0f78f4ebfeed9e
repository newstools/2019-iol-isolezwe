Lokhu kuvezwe okhulumela umnyango uMnuz Elijah Mhlanga emuva kokuvela ngaphambi kwekomiti elibhekele ezemfundo ePhalamende kuleli sonto. UMhlanga uthe uNgqongqoshe walo Mnyango, uNkk Angie Motshekga, usebenzisana nabanye ozakwabo kanjalo nezinye izinhlaka ukuze kubhekwane nezikole eziwuhlupho. “Ezinye zezinhlelo ezokuthuthukisa ingqalasizinda, kubhekwe indaba yokuphepha kwabafundi uma kwakhiwa izikole. Okunye ngukuthi kumele kuvalwe amathaveni aseduzane nezikole. Kulokhu sizosebenza namaphoyisa, inhlangano yomasipala iSouth African Local Government Association (Salga) sifake nendaba yokuthi kugasele amaphoyisa kungazelele ezosesha abafundi,” kusho uMhlanga. Uthe udaba lokuqashwa konogada ezikoleni nalo luseqhulwini lwezinto abazozenza ukuqinisa ezokuphepha ezikoleni. Uqhube wathi kuzobunjwa amakomiti azobhekela ukuphepha ezikoleni, asebenzisane namaCommunity Policing Forums kanjalo namaphoyisa aseduzane. “Izikole zizosebenza nemitholampilo kanjalo nosonhlalakahle ukuze basize uma kunesidingo. Imiphakathi kumele ibe yingxenye yezokuphepha ezikoleni ngoba izikole ngezawo.” UMhlanga ukhale kakhulu ngodlame olwenzeka emakilasini othisha bengekho. “Indaba yokuchukuluzana kwabafundi iyona eyinkinga kakhulu eyenzeka ekilasini uthisha engekho. Ucwaningo luveza ukuthi uma imiphakathi iba yingxenye yezikole, udlame luyehla. Indaba yezokuphepha inomthelela ongemuhle emnyangweni.” Uthe nakuba udlame lwenzeka ezikoleni kodwa nangaphandle uma abafundi beya noma sebegoduka luyenzeka. Uqhube wathi kuzoba nezinhlelo zabafana zokubacija ngendlela okumele baziphathe ngayo. “Sizogqugquzela nendaba yezemidlalo, ubuciko namasiko. Ezokuphepha ezikoleni zikleliswe zaba ngunombolo 6 ezintweni uhulumeni wakuleli azogxila kuzona.” Uthe besebenzisana noMnyango wezoBulungiswa bazoqinisa ekutheni kuhlolwe ngendlela othisha ukuze kungathathwa abantu abake babhekana noma balahlwa amacala okuhlukumeza.