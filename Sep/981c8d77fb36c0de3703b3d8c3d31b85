SEHLE cishe ngo-10 000 isibalo sabafundi abakhulelwayo ezikoleni zakuleli. Lokhu kuvezwe ngokhulumela uMnyango weMfundo eyisiSekelo uMnuz Elijah Mhlanga, othe izinhlelo zomnyango zokufundisa abafundi ngokuzithiba nokuzinakelela zithela izithelo. UMhlanga uthe siyehla nesibalo sabafundi besifazane abasuleleka ngegciwane lengculazi masonto onke. “Ngo-2013 bangaphezulu kuka-99 000 abafundi ababekhulelwa besebancane uma uqhathanisa no-2017 njengoba bengu-82 000. Izinhlelo esizenza neminyango ehlukene okubalwa nowezabesifazane ehhovisi likaMengameli uthela izithelo,” kusho uMhlanga. Uthe emantombazaneni amancane sehlile isibalo sasuleleka ngegciwane lengculazi sisuka ku-2 000 njalo ngesonto siya ku-1 300 kwaneminyaka engu-15 kuya ku-24. Uqhube wathi la mantombazane asuke esesikoleni amanye awo. Uma engafundi kufanele ngabe asezikoleni ngenxa yeminyaka yawo. Uthe kumanje bahlola uhlelo lokuthi baqinise uhlelo lwezemfundo ezifundazweni ezinhlanu kuleli lokubhekana nesihlava sokuhlukunyezwa kwabesifazane. Zingu-1 572 izikole okuvivinywa kuzona lolu hlelo ezifundazweni okubalwa neKwaZulu-Natal. “Sinazo nezinhlelo zokufundisa ngempilo jikelele kwiLife Orientation, okubalwa nokufundisa ngengculazi. Lezi zinhlelo ziyasiza nakuba abanye othisha baqale baba nenkinga benqikaza ukufundisa ngezinto ezithinta ucansi nokunye.” Uthe bakha uhlelo lokufundisa ngezinto ezithinta ingculazi nokukhulelwa kwabafundi kusuka kwaGrade 4 kuya ku-matric. UMhlanga uthe kunezinsiza ezisiza othisha ngokuthi yikuphi okumele bakufundise baphinde bagxile ezintweni ezithinta indaba yokuhlukunyezwa ngokobulili, udlame, ukushintsha komzimba, nezinye izinto ezithinta inhlalo.    