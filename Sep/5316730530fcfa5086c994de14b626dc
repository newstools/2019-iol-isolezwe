UTHWELE kanzima uthisha waseDundee KwaZulu-Natal osekuyophela unyaka ehleli ekhaya futhi engaholi ngemuva kokutholakala ukuthi isikole ayeqashelwe ukusebenza kuso eNquthu, kwakuyinto engekho. UMnuz Zamani Mandlenkosi Alfred Mathe uthi kuphithene ikhanda ngoba nosizi selungaphezu kwakhe ngenxa yokuthi akanamali kanti nabenayo isiphelele kubameli ezama ukuphoqa umnyango ukuba umbuyisele emsebenzini futhi esikoleni esikhona. UMathe wesula emsebenzini ngo-2015 wokuba uthisha kodwa kuthe ngo-Ephreli 2016 washaya ibuya waqashwa eMhayise Secondary eNondweni ngaphansi kweSekethe yaseNquthu. Uthi ngemuva kwalokho wasebenza njengetoho kodwa kwathi kusenjalo isikole saphinde sakhangisa ngezikhala ezimbili zika-post level 2 weZilimi nezokuXhumana. “Ngasifaka isicelo salowo msebenzi kwathi ngoNovemba 30 ngaqashwa ngokugcwele. NgoJanuwari 2017 kwatholakala ukuthi isibalo sabafundi sehle kakhulu eMhayise ngakho mina kudingeka ngisuswe ngiyofakwa kwesinye isikole. Ngaleyo ndlela izikhulu zeSekethe yaseNquthu zangizamela eMangeni High KwaHlazakazi naseBhekizizwe High. Zombili lezi zikole zavuma ukuba ngizofundisa kuzo. Nokho ngabe sengithola umyalelo wokuba ukuqashwa kwami kuyamiswa ngoba umnyango usuveze ukuthi zonke izikhala zomsebenzi zimiswe. Ngayilwa leyo ndaba ngoba lo myalelo waphuma mina sengiqashiwe. Kuthe uma ngibehlula ngathola incwadi ethi angiyosebenza eBizanani Primary KwaHlazakazi, eNquthu, kodwa kwathiwa angizukufundisa khona kunalokho ngizoqhubeka ngifundise eMhayise High. Ngaphinde ngatshelwa ukuthi yize ngizobe ngifundisa eMhayise kodwa umholo wami uzobe ukhomba ukuthi ngisebenza eBizanani Primary,” kuchaza uMathe. Uthe umholo wakhe ka-2017 efundisa akazange awuthole kodwa uze wawunikezwa ngo-2018 nakhona esenikezwa owezinyanga ezimbalwa. Uthe kuthe kusenjalo watshelwa ukuthi akasadingeki akayohlala ekhaya nokuyinto ayisukumele kwaze kwaqalwa uphenyo emnyangweni, oluthole ukuthi isikole ayeqashelwe ukuyosebenzela kuso okuyiBizanani okuthiwa siKwaHlazakazi asikho siyisipoki futhi asikaze sibe khona. UMathe uthe udaba lwakhe ulufake kubameli bakhe abagcine belunqoba kwayalelwa uMnyango wezeMfundo ukuba umbuyisele emsebenzini uphinde umkhokhele wonke umholo wakhe zingakapheli izinsuku ezingu-60, eziphele ngoJulayi 10, 2019. UMathe unayo ngisho iPersal Number ekhomba ukuthi ungumsebenzi womnyango oqashwe ngokusemthethweni. “Ngithwele kanzima angisebenzi ngihleli ekhaya. Lapho nginezingane ziyafunda zinezidingo zansuku zonke nomkami. Ngakho ngifuna bangibuyisele emsebenzini ngoba namanje ngisaqashwe ngokusemthethweni,” kusho uMathe. Okhulumela uMnyango, uMnuz Muzi Mahlambi, uthe bazolulandelela lolu daba babheke imininingwane yalo ophikweni lwabo lwezomthetho ukuze kulungiswe indaba kaMathe. “Nokho sinenkinga enkulu ngezikole eziyizipoki lapha eKZN kodwa sizolandelela ukuthi ngabe ziqhamukaphi futhi ubani ongumsunguli waso. Akugcini lapho, sinenkinga ngisho yothisha abayizipoki okuyinto esasixake kakhulu kodwa udaba lukaMathe sizolulandelela ngoba uma kunomyalelo wokuba abuyele emsebenzini kufanele uhlonishwe,” kusho uMahlambi.     