Imibiko yephephandaba iRapport ne-News 24 iveze lokhu izolo kanti kuthiwa uMamaine wenqabile ukuphindisela le moto emuva yize abalingani bakhe bebemxwayisa bethi makayiphindise. Kuthiwa imoto yohlobo lweToyota Fortuner inikezwe uMaimane ngaphambi kokhetho lohulumeni basemakhaya lwango-2016. USihlalo wesigungu esiphezulu kuleli qembu, uMnuz James Selfe, ucashunwe ekuqinisekisa ukuthi imoto ngeyenkampani eqashisa ngezimoto futhi ikhokhelwa abakwaSteinhoff. Okhulumela i-DA, uMnuz Solly Malatsi, ekhuluma nabezindaba uthe lona kwakungumnikelo owawubhekiswe eqenjini. “Le moto kwakuhloswe ukuthi ilekelele emikhankasweni yeqembu esifundazweni iWestern Cape. Yayizosetshenziswa ngumholi ekwenzeni imisebenzi yakhe,” kusho uMalatsi. Ugcizelele ukuthi kwabe kungesiyona eyomuntu oyedwa kodwa ngemuva kokuvela kwegama lakwaSteinhoff ubuholi beqembu banquma ukuthi iphindiswe emuva. Le mibiko ifika ngesikhathi lapho uMaimane ePhalamende aveza ukuthi ungumnikazi womuzi oseClaremont okugcine kuvele ukuthi ungokasomabhizinisi waseThekwini uMnuz Wessel Jacobs. UMalatsi uthe emuva kokuthi isigungu esiphezulu seqembu siludingidile lolu daba sinqume ukuthi akukho okubi ngalo futhi akunamthetho ophuliwe. Ebhala enkundleni yezoxhumama iTwitter izolo, uMaimane ucashunwe ethi lena yimikhankaso yabathile abazama ukucekela phansi igama lakhe nelomndeni wakhe.