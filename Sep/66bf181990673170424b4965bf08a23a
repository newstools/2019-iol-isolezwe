BAZOVELA namuhla enkantolo abasolwa ababoshwe emikhankasweni eyehlukene yokulwa nobugebengu ebithe chithi saka ezingxenyeni zeTheku, ngempelasonto. Okhulumela amaphoyisa KwaZulu-Natal, uColonel Thembeka Mbele, uthe imikhankaso yamaphoyisa ithele izithelo ezinhle ekulweni nokuhweba ngezidakamizwa esifundazweni. “Amaphoyisa asebenzise ubuhlakani ekulandeleni umkhondo oholele ekuboshweni komsolwa ona-39 obanjwe namaphilisi angu-1 700 ohlobo lwe-ecstacy, angu-83 ohlobo lwe-mandrax ayisisindo esingaphezu kuka-98 grams,” kusho uColonel Mbele. Uthe lezi zidakamizwa zivundululwe ngamaphoyisa ophiko olulwisana nokusatshalaliswa kwezibhamu ezingekho emthethweni nokudayiswa kwezidakamizwa esifundazweni ngeSonto, ePhoyinti. Kuthiwa umsolwa ube esethathwa ngamaphoyisa kanti izidakamizwa atholakale nazo zingabiza imali engu-R140 000. Umsolwa kulindeleke ukuthi avele eNkantolo yeMantshi yaseThekwini. UColonel Mbele uthe omunye umkhankaso obuqhutshwa ngamaphoyisa aseVerulam uholele ekuvalweni kwezindawo eziyisithupha ezidayisa utshwala ngokungemthetho kwashaqwa notshwala. Kulo mkhankaso kuphinde kwaboshwa abasolwa abahlanu abatholwe nezidakamizwa zohlobo lwe-heroine, nababili ngamacala okushaya ngenhloso yokulimaza kwathi oyedwa waboshelwa icala lokubamba inkunzi kuhlonyiwe. Uthe amaphoyisa abe esedlulela emgwaqweni * -Ireland lapho ebophe khona abasolwa ababili abaneminyaka ephakathi kuka- 37 no -38 abatholwe nogandaganda wohlobo lwe-TLB okusolakala ukuthi bewebiwe. Bonke abasolwa kulindeleka ukuthi bavele eNkantolo yeMantshi yaseVerulam.           