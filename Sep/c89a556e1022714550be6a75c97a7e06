I-ECONOMIC Freedom Fighters (EFF) ihlela ukumangalela iSouth African Post Office (Sapo) noNgqongqoshe wezokuXhumana kuzwelonke uNkk Stella Ndabeni-Abrahams ngokudlwengulwa nokubulawa kwesitshudeni wase-University of Cape Town (UCT). Lokhu kulandela ukuboshwa kosolwa ngokudlwengula nokubulala uNksz Uyinene Mrwetyana okuthiwa wakwenzela kwelinye lamagatsha ePost Office eKapa abesebenza kulo. Umholi we-EFF uMnuz Julius Malema umemezele ngoLwesine esithangamini sabezindaba ukuthi inhlangano yakhe izosebenzisana nommeli u-Adv Tembeka Ngcukaitobi ukuze bemangalele iSapo kanye nomholi obhekelele ezokuxhumana kuHulumeni uNdabeni-Abrahams uma sekukhulunywe nomndeni kaMrwetyana. Inkonzo yomngcwabo kaMrwetyana izoba ngempelasonto, nokuyilapho i-EFF ehlele ukucela khona imvume emndenini ukuze izoqhubeka nokumangalela iSapo noNdabeni-Abrahams. “Sesihlanganise ithimba labammeli elizosiza ngokuthi simangalele iPost Office kanye noNgqongqoshe wezokuXhumana. Ukuphepha kwabantu abasebenzisa iposi kusezandleni zePost Office kanye noNgqongqoshe uNdabeni-Abrahams,” kuchaza uMalema esithangamini sabezindaba. Umlisa othintekayo ekubulaweni kukaMrwetyana, ubesebenza eposini futhi enerekhodi lobugebengu. “UHulumeni onendaba nezimpilo zabantu abasebenzisa iposi ubuzoqikelela kakhulu ngokuqasha lomuntu. Uma uqasha umuntu onerekhodi lobugebengu, kufana nokuthi uNgqongqoshe kanye noHulumeni bafaka abantu abasebenzisa iposi engcupheni yokuba yizisulu zobugebengu noma babafaka engozini enkulu efana nalena,” kuchaza uMalema. UMrwetyana (19) ulahleke emva kokuya eposini laseClareinch, lapho umsolwa osebenza kuleli posi kubikwa ukuthi wamdlwengula wabe esembulala ngaphambi kokugqiba umzimba wakhe eKhayelitsha, lapho abehlala khona. Isidumbu sikamufi sitholwe amaphoyisa ngoMgqibelo odlule. “Ingalo yomthetho kumele idlale indima yayo ukuze bonke abenzi bokubi emakhaya nasemphakathini bezokwazi ukuthi ukwenza okubi kuza nemiphumela, kusho uMalema. Ngokubona kukaMalema, kumele amaphoyisa kanye nomthetho olwisana nobugebengu kumele bazibuke amakhwapha ngendlela osekubhebhetheke ngayo ukudlwengulwa nokubulawa kwabantu besifazane nezingane. “Ngesonto elilodwa, ezweni lethu sekudlwengulwe, kwabulawa kwaphinde kwathunjwa abantu besifazane, benzakaliswa kabi abantu besilisa,” kusho uMalema ebhekise kuMrwetyana, ibhokisa lesifazane uLeighandre “Baby Lee” Jegels, Janika Mallo, Ayakha Jiyani kanye nezingane zakubo. 