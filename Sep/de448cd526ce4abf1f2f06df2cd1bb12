OWAYEYISIKHULU esiphezulu kwaSABC uMnuz Hlaudi Motsoeneng ukuchithile ukuthi ungumngani wowayengumengameli wakuleli uMnuz Jacob Zuma. UHlaudi uveze lokhu ngoLwesithathu ngesikhathi efakaza kwikhomishini ephenya ngokulawulwa koMbuso yidlanzana. Ngesikhathi ebuzwa ngibudlelwano bakhe noZuma, igama lakhe eselivele kaningi kwikhomishini kaZondo, uHlaudi uthe akasondelene naye. “Ngiyamazi uZuma kodwa akayena umngani wami. Angisondelene naye ngendlela abantu abazitshela ukuthi sisondelene ngayo. Ngiyamazi nje,” kusho yena. Phambilini kwikhomishini, abasebenzi ababesezikhundleni zobuholi kwaSABC baveza ukuthi uHlaudi wabayalela ukuthi kumele kugcwale uZuma ezindabeni zeSABC ngaphambi kokhetho luka-2014. “Umengameli wezwe kumele aphendule abantu uma bephakamisa izikhalo. Uma sibheke okhethweni kumele anikezwe isikhathi esengeziwe ukuthi aphendule kahle lezo zikhalo. Lokhu kwenzeka hhayi ngoba kuwuZuma. Ngiwumengameli we-African Content Movement, kodwa ngiyakwamukela ukuthi ngeke ngithole isikhathi esifanayo noRamaphosa,” kuchaza uHlaudi. FUNDA: ‘Kunenqwaba enganawo umatric esebenza kwaSabc’ - Hlaudi Izolo uHlaudi uphinde wacacisa ukuthi akazange athi wayeqashiwe eNyuvesi yaseWits, kulandela ukuchithwa yiWits Business School athe wake wethula izinkulumo kuyo. Uthe wayemenywa kulesi sikhungo sezamabhizinisi ukuthi azokwethula izinkulumo ngezamabhizinisi kuphela. 