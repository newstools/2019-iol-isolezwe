Lesi sitshudeni sesilisa esineminyaka engu-21, igama laso elingeke lidalulwe kuze kube kwaziswa abazali nomndeni waso, kuthiwa sitholwe abanye ozakwabo silenga endlini ebesihlala kuyona. Okhulumela amaphoyisa KwaZulu-Natal, uLieutenant Colonel Thulani Zwane, ukuqinisekisile ukuthi kuvulwe idokodo ngokufa kwalesi sitshudeni. “Kuvulwe idokodo esiteshini saseDurban Central ngokushona komuntu. Ulwazi olusatholakele luthi isitshudeni esineminyaka engu-21 sizilengisile, kusaphenywa ukuthola imbangela yalokho,” kusho uZwane. Umxhumanisi nabezindaba waseDUT, uMnuz Nduduzo Ndlovu, ukuqinisekisile ukuthi isitshudeni ebesihlala eStratford sitholwe sizilengisile ngoLwesithathu ntambama. Uthe imbangela yokuzilengisa ayaziwa kodwa kunophenyo olwenziwa amaphoyisa wathi eminye imininingwane bazoba nayo uma sebexhumene nomndeni kamufi. Isikhungo sidlulise amazwi enduduzo emndenini walesi sitshudeni.  