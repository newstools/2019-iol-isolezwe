INhloko yamaPaki, ezokuNgcebeleka namaGugu kuMasipala weTheku, uMnuz Thembinkosi Ngcobo, ithe ngenyanga kuba nemingcwabo engu-1 000 eThekwini okusho ukuthi kungashaya izinyanga eziyisithupha amathuna esegcwele. UNgcobo uthe banezinhlelo zokugumba kabusha amathuna akuLoon Road, eSherwood ukuze kungcwatshwe abantu. “Asinayo indawo yokungcwaba abantu eThekwini, kade siwufuna umhlaba kodwa asiwutholi. Uma sibheka kusele izikhala ezingaphansi kuka-5 000 okusho ukuthi amathuna azogcwala kulezi zinyanga eziyisithupha ezizayo. Sinohlelo lokugumba kabusha amathuba akuLoon Road anezikhala eziwu-12 000. Sekuphele iminyaka ewu-80 engasebenzi futhi imvume yokuwamba siyinikwe wumkhandlu,” kusho uNgcobo. Uveze ukuthi kunezinhlelo zokugumba kabusha amathuna amadala ukuze kuvuleke izikhala eziwu-550 000 ezindaweni ezehlukene zeTheku. UNgcobo ucele abantu ukuthi babheke izindlela ezintsha zokufihla abashonile okubalwa nokulothisa. “Sikhuluma nazo zonke izinhlaka ezithintekayo ngohlelo lokulothisa nezinye zokungcwaba abantu. Sikhuluma namakhosi, osopolitiki, umphakathi, abelaphi bendabuko, othisha, abafundi nazo zonke izinhlaka ezithintekayo. Siyacela abantu balucabange uhlelo lokulothisa ngoba indawo ayikho.” Udaba lokuphela kwendawo yokungcwaba uNgcobo uthe kufanele lukhulunywe emasontweni nakuzo zonke izindawo okuhlangana kuzo umphakathi. Ungoti wezamasiko ongumelaphi wendabuko, uMnuz Sazi Mhlongo, uthe abukho ubuntu ekutheni abantu bangcwatshwe phezu kwabanye. Uthe kumele abantu babuyele emakhaya bayocela emakhosini ukuthi bona nemindeni yabo bafihlwe ngesizotha nangenhlonipho. “Buphi nje ubuntu ekutheni kushone ubaba wekhaya afihlwe bese kushona ingane ingcwatshwe phezu kwakhe. Wonke umuntu unamakhaya lapho imvelaphi yakhe ikhona. Abantu ababuyele beyofihlwa emakhaya.” 