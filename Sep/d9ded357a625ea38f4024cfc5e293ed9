AMAPHOYISA aKwaZulu-Natal abophe abantu abangu- 226 ashaqa izibhamu ezingekho emthethweni ezingu-205 nezinhlamvu ezingu- 1 534 ngesikhathi enemikhankaso ehlukene yokulwa nobugebengu ngo-Agasti. Ngokwesitatimende esithunyelwe kwabezindaba, okhulumela amaphoyisa KwaZulu-Natal, uColonel Thembeka Mbele, uthe kulezi zibhamu ezishaqwe ngamaphoyisa kukhona izibhamu ezincane ezingu 171, ama-shotgun angu-12 nama-rifle angu-10. “Kulandela ukwethulwa ngokusemthethweni komkhankaso wokuletha uzinzo ezifundazweni, sibheke kakhulu imikhankaso okuhloswe ngayo ukususa izibhamu ezingekho emthethweni emphakathini. “Ukwehlisa isibalo sezibhamu ezisemphakathini kwethu kuzosiza ngokuthi kwehle ubugebengu obubucayi obubikwayo esifundazweni sethu,” kusho uCol Mbele. Lezi zibhamu kuthiwa bezisetshenziswa ezimpini zombango, udlame lwamatekisi, ukubanjwa kwenkunzi kuhlonyiwe nokwebiwa kwemfuyo. Amaphoyisa ancome amalungu omphakathi alekelele amaphoyisa ngokuthi awabikele ngabantu abebenezibhamu ezingekho emthethweni nezinhlamvu. Aphinde anxusa ukuthi bangaphezi ukubambisana namaphoyisa ngokuletha ulwazi olungasiza ngokuthi kususwe izibhamu emphakathini. Abafisa ukunika amaphoyisa ulwazi ngobugebengu kodwa bangavezwa bangashayela inombolo yeCrime Stop ethi: 08600 10111.