UMVIKELI Womphakathi u-Advocate Busisiwe Mkhwebane usephonsele izitha zakhe inselelo njengoba ekubeke kwacaca ukuthi uzoqhubeka nokwenza umsebenzi wakhe ngaphandle kokwesaba nokuba nomusa kulabo abephula umthetho. UMkhwebane uthe ukulungele ukuyiswa ezinkantolo njengoba kukhona abafuna ukumkhipha esihlalweni sakhe ngokusebenzisa iPhalamende. UMkhwebane ubekhuluma kwi-7th Annual Spring Law Conference of Unisa, ebisedolobheni iGoli ngoLwesibili. UMkhwebane uthe ukusetshenziswa kwezimali ezinkulu ukuze ayiswe enkantolo, kuyindlela yokuthi agudluzwe ehhovisi lomvikeli womphakathi. UMkhwebane ubesematheni ezinyangeni ezedlule njengoba walayelwa ukuba akhokhe izindleko zomthetho ecaleni elithinta ibhange i-ABSA kanye necala lepulazi iVrede. Izindleko zecala le-Absa zingu-R900 000 kodwa iDemocracy in Action isisungule isikhwama esizoxhasa uMkhwebane ngokukhokha izindleko zecala. “Kunzima ukugudluza uMvikeli Womphakathi esihlalweni sakhe. Indlela yokumkhipha wukuthi umenze aphelelwe yimali ukuze abonakale ngathi akakwazi ukwenza umsebenzi wakhe. Yiyona ndlela ekwenziwa ngayo, ukusebenzisa izinkantolo ukuze ngikhishwe ehhovisi. Engingakusho ukuthi ngizoqhubeka nomsebenzi wami ngaphandle kokusaba nokukhombisa umusa kulabo abephula umthetho. Uma ngihluleka, ngizobe ngihlulekile,” kusho uMkhwebane. UMkhwebane usalinde izinqumo zenkantolo ephakeme mayelana nezincomo kwimibiko emibili ethinta uNgqongoshe wamaBhizinisi kaHulumeni uMnuz Pravin Gordhan noMengameli waleli uMnuz Cyril Ramaphosa. UMkhwebane udonsa ngemuva ecaleni likaGordhan njengoba iNkantolo eNkulu eNorth Gauteng yakhipha isinqumo esithi izincomo eziqukethwe kumbiko wakhe mayelana neSARS rogue unit nokuthathiswa umhlalaphansi ngokushesha kuka-Ivan Pillay, kwakungamele kwenziwe uRamaphosa ngaphambi kokuba kuqedwe ukubuyekezwa kwalombiko.