USinethemba (22) ugwazwe amanxeba amabili ngesikhathi yena nabesebenza nabo bebhekele izicukuthwane ebezisemcimbini iMsinga Driftkhana, beya lapho bebelele khona eduze naseMphelankani ebusuku. Kuthiwa kukhona owesilisa opanse omunye wabo, wamshaya nge-glass wabe esebaleka. Umsolwa kuthiwa uyijahile intombazane, uSne wabe esebuza ukuthi yenzeni ngoba nguye oyisukelile kanti uzoya kuyena amgwaze. Okhulumela amaphoyisa aKwaZulu-Natal, uCaptain Nqobile Gwala, uthe umsolwa oneminyaka engu-20 uboshwe eMsinga ngoLwesibili ntambama. Uzovela enkantolo maduze. Udadewabo kamufi uNksz Sinenhlanhla Ndlovu uthe bayajabula njengomndeni ngendlela amaphoyisa alusukumele phezulu ngayo lolu daba. FUNDA: Usadidekile umndeni ngesitshudeni sase-UKZN esibulewe “Siyathemba ukuthi buzokwenzeka ubulungiswa yize kungeke kusambuyisa yena,” kusho uSinenhlanhla. Uthe inkonzo yomngcwabo izoba ngoMgqibelo e-United Congregational Church ngaseNanda Seminary ngo-9 ekuseni. Umsunguli weMsinga Driftkhana, uMnuz Smanga Mabaso, ubonge kakhulu amaphoyisa nomphakathi. “Ngiphatheke kabi kakhulu ngoba into efana nale ibingakaze yenzeke, ngiyethemba nomndeni uzoduduzeka ngokuthi lesi sigilamkhuba sizovela enkantolo,” kusho uMabaso. Uthe uyile emndenini ukuyobhonga emswaneni wazibophezela ngokuthi uzowulekelela ngezindleko zomngcwabo.