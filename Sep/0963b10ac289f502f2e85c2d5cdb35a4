KUFE amadoda amabili abesolwa ngokuba wuhlupho emphakathini emuva kokuthi etalajwe ngamalunga omphakathi abekhala ngokwebelwa. Lesi sigameko senzeke ezintatha zangoMsombuluko eCongo, eNtshawini eduze naKwaDukuza. Isolezwe lithole ukuthi amadoda amane abehlala ndawonye eCongo kodwa umphakathi ubunganeme ngawo kwazise abesolwa ngokwebela umphakathi nokuwuhlukumeza ngobugebengu obuhlukene. Kuthiwa ngoMsombuluko amalungu omphakathi abesekhathele wukwebelwa aqonde lapho bekuhlala khona la madoda ngabo-1:15 ezintatha afika awabuza ukuthi kungani entshontsha endaweni. Kuthiwa kube nokuhilizisana phakathi kwalawa madoda namalungu omphakathi abedinwe eveva. Amalungu omphakathi kuthiwa abe eseshaya lawa madoda okuthiwa abengazibekile phansi nawo eshaya amalungu omphakathi akade ezowaqulisa amacala ngezigameko zokweba. Amadoda awagcinanga ngokushaywa kodwa aphinde adutshulwa kwazise umphakathi ubukhala ngokuthi ukhathele wukwebelwa yilawa madoda. Amadoda amabili ashonele endaweni yesigameko kwathi amanye amabili aphuthunyiswa esibhedlela elimele kanzima. UCaptain Nqobile Gwala wamaphoyisa KwaZulu-Natal ukuqinisekisile ukufa kwamadoda amabili. “Amaphoyisa aKwaDukuza aphenya amacala amabili okubulala nelokushaya ngenhloso yokulimaza. Kuthiwa lawa madoda ahlaselwe wumphakathi obuwasola ngezigameko ezahlukene zobugebengu. Akekho obeseboshiwe ngalesi sigameko, uphenyo luyaqhubeka,” kusho uCaptain Gwala.