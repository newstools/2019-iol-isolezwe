UMHOLI wamalungu e-ANC axhasa iMeya yeTheku uNkk Zandile Gumede, weluleka i-ANC KwaZulu-Natal ukuba ihloniphe amakhansela ayo kuMasipala weTheku ukuze ingazisoli. UMnuz Mzomuhle Dube, ukhala ngokuthi i-ANC ibiwabukela phansi amakhansela ayo eThekwini ingawachazeli lutho ngokususwa kwemeya. UDube uphawula kanjena nje, kulindeleke ukuthi amakhansela eTheku avotele imeya entsha maduze nje. UDube uphinde wazwakalisa ukuthi umthetho awuvumi ukuba kubekwe imeya uma kukhona engakhishiwe esikhundleni njengoba i-ANC iqhubeka nezinhlelo zokugcoba imeya. Uthe iMunicipal Systems Act ayivumelani nalokho, kuzomele kusheshe kucace ukuthi kwenzekani. UDube kulokhu ubehamba emazwini omhlaziyi wezepolitiki ozimele, uMnuz Thabani Khumalo, naye othe akukaze kwenzeke ukuthi kugcotshwe imeya phezu kwenye. Okhulumela i-ANC KwaZulu-Natal, uMnuz Ricardo Mthembu, uthe abanalo uvalo ngamakhansela abo ngoba bazowabiza bawachazele okufanele akwenze ngosuku lokuvotelwa kwemeya entsha. UNkk Gumede akaphawuli kwabezindaba selokhu ehoxise incwadi yakhe yokwesula esikhundleni. â€œOkwamanje ngicela ukuqhubeka nenqubo yangaphakathi ku-ANC, angikathandi ukuphawula ngalolu daba. Ngizokhuluma kahle uma konke sekwedlulile ngicela nihloniphe lokho," kuchaza uNkk Gumede ocingweni. I-ANC idinga ukuthi amakhansela ayo avote ngobuningi uma sekukhethwa imeya entsha ezongena esikhundleni sikaNKK Gumede. Kwenzeka konke lokhu nje, uNkk Gumede usamile kwelokuthi abukho ubulungiswa ngokuphathwa kwakhe, useze wahoxisa nencwadi yokwesula. UMnuz Mxolisi Kaunda kulindeleke ukuba afungiswe njengekhansela kuMasipala weTheku kuqala, bese evotelwa ukuba abe yimeya yeTheku.