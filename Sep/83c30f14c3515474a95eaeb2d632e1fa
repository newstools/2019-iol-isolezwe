SIKHULU isililo ngokudlula emhlabeni kowayengumengameli waseZimbabwe, uMnuz Robert Mugabe, oshone ngoLwesihlanu eneminyaka engu-95. UMugabe kubikwa ukuthi ushonele eSingapore lapho kade elashelwa khona ukugula okungadalulwanga. UMugabe ubuse elase Zimbabwe iminyaka engu-37, kwaze kwaba ngu-2017 lapho akhishwa khona esikhundleni umbutho wezempi wakhona, kwangena uMnuz Emmerson Mnangagwa njengomengameli. UMengameli wakuleli uMnuz Cyril Ramaphosa udlulise ukudabuka kwakhe kubantu baseZimbabwe ngokushona kowayeyiqhawe labo. Uchaze uMugabe njengomlweli wenkululeko okumele ahlonishwe ngeqhaza lakhe e-Afrika. “Ukulwela kwakhe inkululeko kwasigqugquzela ukuthi nathi silwe nobandlululo eNingizimu Afrika,” kusho uRamaphosa. Uthe ngenkathi elakuleli lilwa nengcindezelo, iZimbabwe yabamba elikhulu iqhaza. Uthe uhulumeni wakuleli owawubuswa ngobandlululo, waba nesandla ekulweni nokuntswinywa kweZimbabwe ngoba yayeseka abalweli benkululeko baseNingizimu Afrika. “Baningi abaseZimbabwe abafa belwela inkululeko yakuleli,” kusho uRamaphosa. Uthe lesi yisenzo elakuleli elingasoze lasilibala. UMugabe ushiye emhlabeni umkakhe uNkk Grace Mugabe nezingane ezintathu. Ne-EFF ikhale isililo esifanayo. Ichaze uMugabe njengomlweli wenkululeko ezweni lakhe. Ithe ngaphansi kobuholi bukaMugabe elakuleli lasizakala ngendlela yokwabiwa komhlaba. “Njengabantu, sizibona sifunde lukhulu ngokubuswa kwentando yabantu kuleli,” kusho isitatimende se-EFF. Sithe wonke umhlaba kumele uhlangane kuhlonishwe iqhaza likaMugabe emzabalazweni.