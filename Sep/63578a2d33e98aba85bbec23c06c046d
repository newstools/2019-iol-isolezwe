INKANTOLO yabaSebenzi eBraamfontein eGoli inqume ukusimisa isiteleka ebesihlelelwe uLwesihlanu yinyunyana yamabhange iSouth African Society Bank Officials (SASBO). Lokhu kuchaza ukuthi uma abasebenzi beqhubeka nokuba nesiteleka bayobe bephula umthetho.Â IJaji uHilary Rabkin-Naicker ethula isinqumo enkantolo uthe, iCosatu neSASBO behlulekile ukuhambisana nomthetho wesigaba sesi-77 weLabor Relations Act (LRA) obekuzokwenza ukuthi isiteleka sivikeleke. "Wonke umuntu ozozibandakanya nalesiteleka, akavikelwe ngumthetho. Ngakho iCosatu neSASBO iyenqatshelwa ukugqugquzela nokuhola abasebenzi kulesi siteleka kuze kube yisikhathi lapho behambisana nesigaba-77 seLRA," kusho uRabkin-Naicker. Lo myalo ukhishwe ngoLwesine kulandela isecelo esifakwe yiBusiness Unity South Africa (BUSA) enkantolo sokuthi sivinjwe lesiteleka. Isiteleka sihlongozwe yiSASBO kulandela ukumemezela kwamabhange amane akuleli ukuthi azonciphisa isibalo sabasebenzi. IStandard Bank ivale amagatsha angi-104 nokuthikameze imisebenzi engu-1000. INedbank, iFNB kanye ne-ABSA nabo bavale amanye amagatsha, i-ABSA iwasusa ku-885 ngo-2011 iwabeka ku-698 kulonyaka. Bangaphezu kuka-55 000 kwabangu-73 000 abasebenzi basemabhange abebezoba yingxenye yesiteleka, kanti lokhu bekuzophazamisa amakhasimende ekwenzeni izidingo zemali emabhange. UNobhala Jikelele weSASBO uMnuz Joe Kokela uthe lesi siteleka akusona esokujezisa umphakathi kepha esokulwa nokudilizwa kwabasebenzi basembonini yezezimali. ISASBO ithe izosiphikisa isinqumo senkantolo.