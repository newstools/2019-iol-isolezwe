USEDLULILE emhlabeni umculi owazakhela udumo kuma-Idols uThami Shobede (31). Lezi zindaba ziqinisekiswe isitebele abeqopha ngaphansi kwaso iGallo Records ngoLwesine. UShobede ushonele eKalafong Hospital, ePitoli ngoLwesine ekuseni. “IGallo Record Company iphatheke kabi futhi ithukile ithola izindaba zokushona kukaSimphiwe Thamsanqa Shobede obedume ngelikaThami. Sithole namhlanje ekuseni ukuthi ubephuthunyiswe esibhedlela exinwe ukugula. Umndeni wakhe uhambile ukuyombona ngaphambi kokuthi ashone namhlanje ekuseni,” kusho isitatimende. IGallo ithe okwamanje ayinayo imininingwane ngesifo esifake uThami esibhedlela. Kulindeleke ukuthi umndeni wakhe ushicilele isitatimende ngokudlula kwakhe ngokuhamba kosuku. “Sidlulisa amazwi enduduzo kubangani nabomndeni wakhe. Sizomkhumbula kakhulu,” kusho iGallo. Ngokwephephandaba lansuku zonke laseGoli lo mculi ungene esibhedlela kulandela ukuquleka esteji enandisa ngempelasonto. UThami uzakhele udumo kusizini 12 wama-Idols elala isibili kulo mncintiswano owanqotshwa nguNoma Khumalo. Ngo-2017 lo mculi ukhiphe i-albhamu yakhe yokuqala ayipha isihloko esithi Never Lost. 