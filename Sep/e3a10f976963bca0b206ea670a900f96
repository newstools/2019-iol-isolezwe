Abafundi kuthiwa bafike behlome ngocelemba, izizenze, izinduku nezinye izikhali okuholele ekutheni othisha baphume babaleke esikoleni, isikole savalwa kusukela ngoLwesithathu nayizolo bekungafundwa. Ngokuthola kweSolezwe abafundi bakulesi sikole abakhele amakhosi amane akule ndawo bangamaqembu amabili alwayo. Kuthiwa umsindo usuke ngokuthi kube nomfundi obethunywe wuthishanhloko ukuthi abize omunye, obebizwa wamshaya ngempama, kwasuka impi phakathi kwabafundi baseMantobella nabaKwaGoge. Izolo bekulindeleke ukuthi kube nomhlangano wabazali, othisha, abafundi, amaphoyisa nabaholi bomdabu kodwa umhlangano awuphumelelanga ngenxa yokuthi abafundi abazange balubhade esikoleni bethi bayesaba. Kuyo le ndawo esikhathini esingangenyanga sekubulewe abantu abalinganiselwa kwabayisithupha ezigamekweni ezehlukene okusolwa ukuthi zihlangene nokuhlaselana kwemindeni ethile. NgoJulayi 22 kushiswe izimoto zakwaMakhanya KwaHlathikhulu zisegcekeni. Ngo-Agasti 3 kwatholwa isidumbu sikaNkk Zakithi Sebenzani Hlongwa (87) siphonswe eweni kuyo le ndawo. Ngo-Agasti 14 uMnuz Bhekukwenza Msomi, usihlalo wamatekisi aseBhamshela, wadutshulwa washona. Ngo-Agasti 25 unkosikazi wakhe, uSmangele Msomi, wadutshulwa ngabantu abangaziwa emuva kosuku engcwatshiwe. Ngosuku olufanayo kwadutshulwa usomatekisi wakwaMakhanya kuyo le ndawo, ngoLwesibili kudutshulwe kwabulawa uThabiso Scebi, Lindani noBanele, abahlobene nesalukazi sakaHlongwa esaphonswa eweni bekubo endlini. Inkosi yaseMathulini, inkosi Mhlabunzima Mthuli, ivumile ukuthi kunezigameko eziningi zokubulawa kwabantu ezikhona esizweni sayo yathi okwamanje akukaziwa ukuthi ababulawayo babulawelani kodwa kuqale kwaba sengathi kuhlobene namatekisi. “Odabeni lwesikole sisadidekile ukuthi udungunyane lususwe yini kodwa isikole sivaliwe. Ikhona impela inkinga esizweni, sesiqalile ukuhlanganisa abathintekayo ukuze sithole umsuka wale nkinga. “Kusasa (namhlanje) ngiyethemba ukuthi sizothola ukuthi esikoleni impi isuswe yini. “Uma sesiqedile ngesikole sizodlulela emphakathini ukuze siqhamuke nesisombululo,” kusho uMthuli. Usihlalo wekomiti lezokuphepha kulesi sikole, uMnuz Jabulani Mbanjwa, uthe udaba lwesikole aluhlangene nokubulawa kwabantu emphakathini. “Nakuba singakawutholi umnyombo wendaba kodwa le yasesikoleni yinto yangaphakathi engahlangene nokwenzeka ngaphandle. “Okunye okungenzeka wukuthi kunabafundi abangazilungiselelanga kahle izivivinyo zabo base bekhetha ukuphazamisa sonke isikole. Yingakho sithe nabafundi kumele babe yingxenye yomhlangano ukuze sithole kahle umnyombo,” kusho yena. UMnuz Kwazi Mthethwa, okhulumela uMnyango wezeMfundo KwaZulu-Natal, uthe uyazi ukuthi kunezikole ezibandakanyeka empini yezigodi esifundazweni, lesi sikole esiyingxenye yazo. Uthe ungqongqoshe walo mnyango uzokwethula amavolontiya angu-1 500 azobhekana nomsebenzi wokudambisa izinkinga ezinjengalezi emasontweni ambalwa ezayo. Amavolontiya aqeqeshwe uMnyango wezokuPhepha koMphakathi. UMnuz Mluleki Mntungwa, okhulumela uMnyango wezokuPhepha koMphakathi eKZN, uthe umnyango uzothumela ithimba lawo eligxile ekuhlanganiseni imiphakathi kule ndawo.