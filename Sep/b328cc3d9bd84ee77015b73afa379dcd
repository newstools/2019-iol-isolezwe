UNkk Gumede udlane indlebe nabezindaba ngesikhathi kunomhlangano wokugcoba imeya entsha eCity Hall izolo. "Cha bengikhombisa ukuthi ngiwumuntu wesifazane nje ngesikhathi ngiqinisa ikhanda. Okuningi okwangaphakathi kwi-ANC angikwazi ukukudalula. Udaba lwami luhambe lwaze lwafika esigabeni sikazwelonke,’’ kuchaza uNkk Gumede ebukeka ezikhululekele abuye ashaye amancoko. UNkk Gumede uxoshwa nje usamelwe amacala enkohlakalo yethenda kaR208 million yokuqoqa udoti. Kuleli cala usolwa nosomabhizinisi nezinye izikhulu zikamasipala. Uzibophezele ukuthi uzoqhubeka asebenze kuMasipala weTheku ngokwethembeka. Useyikhansela nje elejwayelekile njengoba ediliziwe esikhundleni sobumeya ayesithole ngo-2016. 