Sikhuluma emkhosini weLembe kwaDukuza ngoLwesibli, Isilo sithe amadoda adlwengulayo ayizishimane. “Ake silungise ukucabanga kwethu madoda, konakele. Asilungise izingane zethu, asike sithandaze kuNkulunkulu sicele ukuthi asisize nanti izwe lethu lifa. “Niyongixolela ngoba angikholwa ukuthi umuntu osokile angangcolisa ubusoka kwakhe. Engikushoyo ukuthi asibhasobheni ngoba umonakalo njengoba ungaka isitha sethu manje izishimane, ezidlwengula izingane zethu ngoba angikholwa ukuthi insizwa yakwabo ingangcolisa ubuntu bayo, ithathe ubungcwele ibufake kwaSathane esihogweni. “Ngabe kungcono ukuba kuthiwa umuntu odlwengulayo kuthiwe cha ake siyoxoxa naye, anikwe thina zinsizwa zakubo siyomlungisa, sithi awulethe le nto sibone siyithi yebhu! “Ingaphela le nto ngoba lokhu uma kungale ndlela okwenzeka ngayo kumele sikwenze ngendlela ezokwenza ukuthi sivezele izwe ukuthi uZulu akahambisani nechilo. “Mhlampe kuke kube khona oyedwa okhalayo ophuthunyiswe esibhedlela kodwa angabulawa ngoba ukusoka siyakwenza, kufanele sinqume seqe, mina ngicela sikwenze lokhu njengengenxenye yokuhlonipha iLembe yokwelapha umthetho,” kusho iSilo. Isilo siphinde sakhala ngesihlava sokubulawa kwabantu besifazane nezingane kuleli. Sithe yize kunjalo kodwa kumele siwukhuze nomkhuba owenziwa ngabesifazane abafike bazale izingane baphinde bazibulale. “Akumele kube ngathi konakele abesilisa kuphela, kubole yonke into kodwa ngifuna ukuxwayisa ngokuthi ngeke zibe khona izisombululo uma sizoxova izinto,” kusho Omdala. Imbube iphinde yakhala ngezinga eliphezulu lokuphuza kwentsha. “Obani abebesemcimbini wezintombi? Ibiyinhle leya nto kodwa kubuhlungu ukuqoqa izinto ngingazi ukuthi zingiqoqela obani njengoba izinsizwa ziganwe ngamabhodlela otshwala. Sizoyenzenjani le ndaba? Singazilungisa kanjani izingane zethu zabafana, ukuba ziyeke le nto eziyenzayo zibuyele esigabeni sokuziphatha kahle?” kusho iSilo Isilo sikhwele sadilika kubanikazi bamathaveni, sathi baqhosha ngokuthi banemali bebe bebulala izwe. “Ungaqhosha ngokuthi wenza imali ethaveni, Ndunankulu Khuzeni (Sihle Zikalala) ake nisilekelele. “Masibuka sishaywa uvalo, uma sibuka amaphepha neminyango eqondene nalokhu izishaya izifuba, ithi yenze okungaka kube ngathi imiphumela ka-matric, awu bakithi ake nisixolele. “Nabo laba okuthiwa bathengisa izidakamizwa baphuma ngaphandle, bakwenza lokhu besizwa ngabantu bangaphakathi kuleli ngoba kunezigangi nakhona lapha okusadinga ukuthi kubhekwane nazo,” kusho iSilo. Sithe iNingizimu Afrika ihamba phambili emhlabeni wonke ngokuba nezidakwa eziningi. “Yizwe elinjani okuthiwa lihamba phambili otshwaleni,” kusho iSilo. 