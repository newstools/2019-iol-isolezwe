ZIMISIWE izitshudeni eziyisishiyagalolunye zaseDurban University of Technology (DUT) ezibhekene necala lokubhunyela ngophethroli unogada zizama ukumshisa. Lokhu kuvezwe ngumphathi walesi sikhungo uSolwazi Thandwa Mthembu esithangamini nabezindaba eThekwini izolo. Lezi zitshudeni zazama ukuthungela ngomlilo lo nogada ngeledlule kanti zibhekene necala lokuzama ukubulala. Kuthiwa zahlasela lo nogada zambhunyela ngophethroli zazama ukumthungela ngomlilo wasindiswa ngomunye uzakwabo elimele kanzima. Zazikhala ngokuhlaselwa kukazakwabo efunda ngaphakathi kulesi sikhungo izigebengu ezamgwaza kanzima zamphuca umakhalekhukhwini ne-laptop wagcina eshonele esibhedlela. “Lezi zitshudeni sizimisile enyuvesi.” IPhini lomphathi waseDUT, uDkt Isaac Machi, lithe ukuqasha onogada nokukhipha ithenda lonogada ngeke kwenze mehluko ngezokuphepha kulesi sikhungo. UMachi uthe okwamanje lesi sikhungo sisadinga ukuthi sithuthukise ezobuchwepheshe ezithinta ezokuphepha. Uqhube wathi okwamanje le nyuvesi ibeke isamba sikaR30 million sokuthi kuthuthukiswe ezobuchwepheshe ezithinta ukuphepha. UMthembu uthe ngo-2016 kuya ku-2017 le nyuvesi ike yakubheka ukuthi iqashe onogada bayo kodwa yabona ukuthi ngesabelo mali enaso ngeke ikwazi ukuba nonogada bayo, kungcono ibaqashe ngokulandela uhlelo lwethenda. Uthe lokho akusho ukuthi inyuvesi ayinandaba nezokuphepha kodwa kumele ibheke ukuthi imali ekhona ingakwazi ukwenza ziphi izidingo. Uthe uyazi ukuthi isigungu sabafundi kule nyuvesi sithi inkampani yonogada egada kulesi sikhungo inokuhlobana okukhona nabaphathi bale nyuvesi okuyinto engekho. Uthe amanye amahebezi akhona ngawokuthi inyuvesi yehluleka ukuveza okuqoshwe yikhamera mayelana nokugwazwa kukaSandile Ndlovu kanjalo nodutshulwa kukaMlungisi Madonsela. “Ngosuku lwesigameko sokugwazwa kukaNdlovu akhona amakhamera ayengasebenzi, akhona futhi ayesebenza. “Egunjini lokufunda okwagwazelwa kulo uNdlovu yayingasebenzi ikhamera kodwa amanye akhona esikhungweni ayesebenza. Okuqoshwe yilawo makhamera kwanikezwa amaphoyisa,” kusho yena. Mayelana nodaba lukaMadonsela, uthe ukhona umfanekiso oqoshiwe ovezwa amakhamera enyuvesi, uyakuveza ukuthi uMadonsela wayeyingxenye yabafundi ababebhikisha ngalelo langa. Uqhube wathi imibiko yokuthi ayilandelwanga imigomo efanele ngesikhathi kuqokwa inkampani yonogada egada kulesi sikhungo, iXcellent Securiy, ayilona iqiniso. Uthe kwalandelwa imigomo efanele elandelwa uma kuqokwa inkampani eqokelwe ukuvala isikhala ngokuphuthuma. Inkontileka yale nkampani, uthe izophela ekupheleni kuka-Okthoba, inkampani entsha izomenyezelwa ngoNovemba. UMachi uthe ukumiswa kwemenenja yezokuphepha kule nyuvesi akuhlangene nokugwazwa kukaNdlovu kodwa kuhlangene nezinto ezithile ezithinta ezokuphepha kuyo inyuvesi.