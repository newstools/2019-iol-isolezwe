Okhulumela amaphoyisa, uCol Thembeka Mbele, uthe amaphoyisa avule icala lokuphazamisa ukusebenza komthetho emuva kokuthi lo mlisa evule icala wathi imoto yakhe intshotshwe oThongathi ngenyanga edlule. Kuthiwa lo mlisa unike amaphoyisa imininingwane eshayisanayo emuva kokuthi kwenziwe uphenyo ngezinsolo zokwebelwa le moto. Lokhu kuholele ekutheni umphenyi wecala ambophe. “Amaphoyisa aKwaZulu-Natal azoqhubeka nokubathathela izinyathelo zomthetho labo abavula amacala beqamba amanga,” kusho uCol Mbele. Uthe abantu basaqhubeka nokuvula amacala angekho noma bebona ukuthi bayaboshwa. Kusolakala ukuthi lo mlisa ubike ukuthi imoto yakhe intshontshwe emgwaqweni uSanele Nxumalo Road oThongathi. Kuthe uma amaphoyisa eqhubeka nophenyo ayithola imoto entshontshiwe iseCato Manor emuva kwehora kubikwe ukuthi yebiwe. Kuthiwa umshayeli wemoto (33) uboshiwe wabekwa icala lokweba imoto wase evela eNkantolo yeMantshi eVerulam, icala lakhe lahlehliswa ukuze kuqhubeke uphenyo. Ngokuqhubeka kophenyo amaphoyisa axoxe nomnikazi wemoto ase ethola ukuthi indaba abeyixoxa ayiphelele. Kusolakala ukuthi unike umngani wakhe imoto ngoba engasakwazi ukuyikhokhela. Lo mlisa uboshiwe wabekwa icala lokuphazamisa umthetho.