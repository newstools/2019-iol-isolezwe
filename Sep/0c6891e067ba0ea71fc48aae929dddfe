UMENGAMELI Cyril Ramaphosa usegcine ephefumulile ngezigameko zakamuva zokubulawa kwabesifazane ngesihluku kuleli. Abantu bakuleli bakhala nxa zonke ngokubulawa kwesitshudeni sase-UCT uNksz Uyinene Mrwetyana, umshayisibhakela uNksz Leighandre Jegels kanye nomfundi waseNorthwood Primary uJanika Mallo. URamaphosa uthe lezi zigameko ziyisikhumbuzo sokuthi iNingizimu Afrika ayiphephile kangakanani kubantu besifazane. “Ukubulawa kwalaba besifazane abasebasha, oyedwa ebulawa umuntu abengamazi omunye ebulawa umuntu okuthiwa ubethandana naye, kuyasikhumbuza ukuthi abantu besifazane abaphephile eNingizimu Afrika, emakhaya kubo nasemgwaqweni,” kusho uRamaphosa. “Sisesikhathini esinzima kakhulu njengezwe. Ukushaywa, ukudlwengulwa kanye nokubulawa kwabantu besifazane kubeka ngokusobala ukuthi unembeza wezwe uthunazekile.” URamaphosa uqhube waveza ukuthi kumele isizwe sizizwe sihlazekile ngalezi zigameko ikakhulukazi ngoba ngenyanga ephelile kade kugujwa inyanga yabesifazane. URamaphosa uwashayele ihlombe amaphoyisa ngokuboshwa kwabasolwa ngokubulala uNksz Mretyana noNksz Jegels wabe esedlulisa amazwi enduduzo emndenini. Uthe uzohlangana nobuholi beSAPS ngoLwesibili ukudinga izindlela zakamuva zokulwa nodlame kuleli. URamaphosa uphawula kanjena nje, ikhasi likahulumeni kuTwitter ngoMsombuluko lithole ukugxekwa kubantu bakuleli ngesitatimende esichicileliwe sigquqguzela abantu besifazane ukuthi baphumele obala uma behlukunyezwa. Lo mbhalo abantu abaningi bawuthathe njengokuthi uhulumeni usasola abesifazane kuleli ngokudlwengulwa kwabo. 