Lezi zindaba zivezwe wuNgqongqoshe wezokuThuthukiswa koMnotho, ezokuVakasha neMvelo KwaZulu-Natal, uNkk Nomusa Dube-Ncube, engqungqutheleni iWomen in ICT ebiseGreyville Convention Centre, eThekwini. Lo mcimbi ubuhlelwe yiMoses Kotane Institute ngokubambisana nezinhlaka ezehlukene. UNkk Dube-Ncube uthe bayazi ukuthi kunezindawo lapho abantu bengakwazi ukungena kwi-internet ngenxa yokuthi ayikho i-broadband ngakho bewuhulumeni bazoqinisekisa ukuthi wonke umuntu waKwaZulu-Natal uyakwazi ukungena kwi-internet kule minyaka emine ezayo. “Sifuna wonke umuntu waKwaZulu-Natal akwazi ukungena kwi-internet ngoba uma sikhuluma nge-4th Industrial Revolution (4IR) asikwazi ukubashiya ngaphandle abantu. Uma sekuqala uhlelo lokufakwa kwe-fibre kuwo wonke amakhona eKwaZulu-Natal silindele ukuthi ludale amathuba omsebenzi angaphezu kuka-50 000 azohlomulisa kakhulu abantu abasha. Bazokwazi ukudayisa i-data, balungise amaselula, baqeqeshwe ngamakhono obuchwepheshe besimanje, bafake ama-digital terrestrial dishes nokunye okuphathelene nobuchwepheshe,” kusho uNkk Dube-Ncube. Ucele iziphathimandla zeminyango ehlukene kahulumeni ukuthi zize nezinhlelo zobuchwepheshe ezizoshintsha ukusebenza kwale minyango ukuze isheshe isize abantu baKwaZulu-Natal. Ubuze osomabhizinisi besifazane ukuthi kungani bengezi nobuchwepheshe obuzosiza abahlukunyezwayo ukuthi basheshe babike, bese kuba nendlela yokubheka ukuthi ayasukunyelwa yini amacala avulwe abesifazane abahlukunyezwa amadoda. “Yebo, sizwile ukuthi sekuboshwe amadoda awu-3 000 ngokuhlukumeza abesifazane kodwa siyazi izigidi zisahamba ngokukhululeka ngaphandle. Sifuna ubuchwepheshe obuzosisiza ukubona ukuthi agwetshiwe yini lawo madoda. Ngiyacela abantu bahlome ngamakhono obuchwepheshe besimanje. Ngiphoxekile ukuzwa ukuthi abekho abashayeli bama-drones ngesikhathi ngibuza ukuthi abezeMvelo KZN Wildlife abawabheki ngani ngama-drones amabhubesi okuthiwa eqa esiqiwini. Abantu abahlome ngamakhono okushayela ama-drones.” Uphinde waveza ukuthi bazosebenzisana neMicrosoft ukuthuthukisa amakhono amantombazane njengoba bezoba nomkhankaso obizwa ngeDigiGirls Friday.