Lokhu kuvezwe yilungu lomndeni, uMnuz Siyabonga Mkhonto Dlamini izolo. Ubechaza ngale ngozi yemoto kaMnuz Reuben Molelekoa oyiPhini leMeya yaseNewcastle abayibone isilenga phakathi egunjini lokubuka ithelevishini phakathi kwamabili ngoLwesithathu. Kuthiwa kulimale nomuzi wakwamakhelwane kwaMsomi. UMolelekoa kusolwa ukuthi ubephuza edolobheni eNewcastle nomngani wakhe naye osanda kuqashwa kwamasipala oyiphoyisa lomgwaqo. Kuthiwa emuva kwalokho uMolelekoa uthathe imoto okuthiwa akavumelekile ukuyishayela, wathi uya ekhaya nokulandele ngokuthi avelelwe yingozi. UDlamini uthe umfowabo, uNhlanhla, ulimale ekhanda eshaywa izitini eziwe zilandelana ngesikhathi imoto ingena ophahleni. “Mina bengingekho endlini ngesikhathi kwenzeka le ngozi yize bengisekhaya. Nomama naye ubengekho kuleli gumbi obekuhleli kulo uNhlanhla, okungene kulo le moto. Empeleni sithukile ngoba uma ubuka kuyacaca ukuthi le moto ibindiza ngesivinini esingaphezulu kuka-200km/* ngendlela ejombe ngayo udonga lokubiyela yandiza yayongena ngophahla. “Umfowethu ushayekile yena impela kodwa usebuyile esibhedlela,” kusho uDlamini. Uqhube wathi indlu yakubo ilimale kakhulu futhi bekungaqali ukuba kungene imoto ngenxa yokuthi izimoto ziyagijima emgwaqweni abakhe ngakuwo kanti sebezame kaningi ukucela umasipala ukuba ubafakele izinciphisajubane. Uthe izolo umasipala uthumele abakhi abese beqalile bezokwakha kabusha umuzi wakubo nowakwamakhelwane. UMolelekoa kuthiwa usindiswe abaholi be-ANCYL bendawo namaphoyisa umphakathi usho ukumudla umfele esehleli endlini yokuphumula lapho aphumele khona imoto isilenga ophahleni. UMolelekoa uvele ngalo uLwesithathu enkantolo wadedelwa ngebheyili kaR1 000. Okhulumela umasipala, uDkt Dumsani Thabethe, uthe abakwazi ukuphawula ngoba udaba lusezandleni zikaSomlomo, uNksz Samkelisiwe Yende, kodwa naye ubengatholakali ocingweni. UNgqongqoshe wezokuBusa nokuBambisana neziNdaba zoMdabu, uMnuz Sipho Hlomuka, uthe useyalele uSomlomo kamasipala ukuba kuphenywe.