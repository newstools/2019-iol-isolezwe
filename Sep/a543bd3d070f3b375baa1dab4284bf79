OWAYENGUMENGAMELI wezwe, uMnuz Thabo Mbeki, uthe kuningi kakhulu owayengumengameli waseZimbabwe uMnuz Robert Mugabe akwenza ukulekelela enkululekweni yakuleli. UMbeki ukusho lokhu ekhuluma enkonzweni yesikhumbuzo kaMugabe ebiseCity Hall, eThekwini, izolo ntambama. “Ngesikhathi iZimbabwe ithola inkululeko uMugabe wasebenzisana kakhulu ne-ANC ekuqinisekiseni ukuthi abantu bethu (abakuleli), bakhululekile,” kusho uMbeki. Wenze ihlaya ngokuthi abantu bakuleli ababeseZimbabwe kwaphakanyiswa ukuthi bayiswe ehlathini njengoba babetholakala kakhulu ezindaweni ezidayisa utshwala. UMbeki uchaze uMugabe njengomuntu owayenesibindi, engasabi ukukhuluma into ayicabangayo. “Yingakho abantu abaningi emhlabeni jikelele bebengamthandisisi kahle. Ubenesibindi,” kusho uMbeki. Uthe kumjabulisile ukuba i-ANC eThekwini yenze le nkonzo yesikhumbuzo ngoba ubesephoxekile ukuthi elakuleli alihlele lutho ukuhlonipha leli qhawe athe likulwele ukukhuleka komuntu wase-Afrika. Akuyena kuphela uMbeki ozothula inkulumo yokukhumbula uMugabe kodwa nobengumengameli uMnuz Jacob Zuma, noMengameli wezwe uMnuz Cyril Ramaphosa bazothula lezi zinkulumo KwaZulu-Natal njengoba ngempelasonto bekunenkonzo yomngcwabo kaMugabe eHarare.