UNGENE eshaya kancane ebhokisini eNkantolo kaMantshi ePinetown ngoLwesihlanu umsolwa obhekene namacala amane okubulala izingane zakhe ngesihluku eWyebank. UMnuz Sbusiso Mpungose (44) bekungavumi ngisho abheke imantshi emehlweni nabantu abebehambele leli cala. Lithe icala lisaqala imantshi imfundela uhlu lwamacala abhekene nawo okubulala uSphesihle Mpungose (10), Khwezi Mpungose (6) noKuhlekonke (4) no-Ayakha Jiyane (17) zavele zaphophoza izinyembezi. Imantshi ebiphethe leli cala imchazele uMpungose ngamalungelo anawo njengokuthola ummeli amthandayo, ukuzimela noma ummeli wombuso. Ibheyili nayo ayisalanga ngaphandle njengoba le mantshi iveze ukuthi uMpungose uzinqabele yena ibheyili, yaphinde yambuza phambi kwabantu abebegcwele enkantolo bethamele leli cala. UMpungose uzivumele ngokwakhe ukuthi uyenqabile ibheyili. Emuva kwalokho akazange esathula wakhihla isililo waze wehla ebhokisini. Inkantolo ibisilihlehlisela * -Okthoba 9 leli cala nokulindeleke ukuthi aphinde avele ngawo enkantolo. Abesifazane abebekuleli cala bebelokhu benxapha bodwa ngemuva kwakhe kukhona abathi uyazenzisa njengoba ekhala. Bebebodwa abathi bafisa adedelwe bazibonele bona njengabantu besifazane ukuthi bamenzenjani. Ngaphandle kwekantolo amaqembu ezepolitiki ahlukene nabesifazane bebegxoba itoyitoyi bethi akanganikwa nangephutha ibheyili uMpungose. Izitshudeni zaseThekwini Coastal College nazo beziyingxenye yalo mbhikisho. USihlalo wabesifazane kwiNFP KwaZulu-Natal uNkk Bongi Gwala, uthe abafisi ngisho athole ibheyili uma libuyela enkantolo leli cala. “ Kufanele kubuye isigwebo sentambo manje. Emacaleni abambekayo njengaleli umuntu abulawe naye. Sizoweseka umndeni kuleli cala kuze kube uyagwetshwa lo mlisa,” kusho uNkk Gwala. Ngaphandle kwaleli qembu ne-EFF ifuna adilikelwe ijele uMpungose. USihlalo we-EFF eWyebank uMnuz Jackson Dlamini uthe uyafisa leli cala lithinte abantu besilisa abaningi bazisukumele izinkinga eziholela ekutheni bagcine bekhipha izidumbu. “Abazali kumele bathole isifundo kuleli cala bazi ukuthi izinkinga abanazo nezinqumo abazithathayo zigcina zihlukumeza izingane. “Amadoda sifisa azisukumele lezi zinkinga. UMpungose kumele angayitholi ibheyili futhi agwetshwe ngesenzo sakhe esinesihluku,” kusho uDlamini. Amalungu omndeni abekhona kuleli cala abebukeka ekhathazeke ngokweqile, ezinye zezihlobo zikaMpungose zicele ukungaphawuli ngalolu daba.