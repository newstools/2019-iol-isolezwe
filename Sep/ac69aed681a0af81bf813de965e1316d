USALE ushaqekile umphakathi waKwaMashu emuva kokushona komfana oneminyaka engu-11 ngoMgqibelo, okuthiwa ushayiswe isitimela edlala umdlalo wokulala kujantshi bese esukuma uma sesisondele. Umfana, igama lakhe belingakadalulwa kuze kube kwaziswa wonke amalungu omndeni ngokumehlele, ushone ngoMgqibelo. Isolezwe lithole ngomthombo, osemphakathini, ongathandanga ukudalulwa ukuthi umufi kade edlala umdlalo obizwa ngokuthi istabane ngesikhathi elimala. Umufi kuthiwa akakwazanga ukusukuma ngesikhathi sekusondele isitimela, wagcina egayekile washona. “Sishaqekile siwumphakathi ngalesi simo ngoba besizitshela ukuthi izingane seziyekile ukudlala lo mdlalo ngoba uyingozi,” kusho umthombo. Omunye umthombo nawo ocele ukuba ungadalulwa, uveze ukuthi umfana kungenzeka ukuthi ubewela ujantshi ngesikhathi eshayiswa isitimela. Lokhu kokubili okuvezwe imithombo akuzange kuqinisekiswe wumndeni womfana, imizamo yokuwuthola ayizange iphumelele izolo. Okhulumela amaphoyisa KwaZulu-Natal uColonel Thembeka Mbele, uthe amaphoyisa aKwaMashu avule idokodo ngokushona komuntu. “Umfana oneminya engu-11 ushayiswe isitimela, kusaphenywa imbangela yalesi sigameko,” kusho uColonel Mbele. Isolezwe ngo-Ephreli nonyaka, libike ngesigameko esifanayo lapho abafana ababili, ababefunda eKhethamahle Primary, uNdumiso Ngcobo(14), no-Ayanda Buthelezi (13), bagaywa isitimele kade bedlala umdlalo ofanayo. Kuthiwa laba bafana nabo babelala kujantshi, uma sekusondele isitimele bese beyavuka. Istabane kuthiwa wumdlalo odlalwa abafanyana abancane abasafuna kubonakale ukuthi banesibindi kangakanani. 