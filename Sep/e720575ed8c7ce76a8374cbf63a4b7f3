SIBI isimo kumculi wokholo, uHlengiwe Mhlaba, emuva kokungeniswa esibhedlela saseMpangeni elimele kabi. Ngokusho komkhulumeli wakhe, uNkululeko Khanyi, uHlengiwe uvelelwe yingozi eMelmoth kade ephuma kocula emcimbini obuseMpangeni ngoMgqibelo ntambama. “Ubehamba nomunye umsebenzi wasehhovisi lakhe, belibhekise emcimbini obuse-Ermelo, eMpumalanga.” Echaza uNkululeko uthe kunemoto eqonde ngqo emotweni ebihamba uHlengiwe iMercedes-Benz GL 320 CDI, abeyithenge ngoLwesine. “Uthe uyazama ukuyigwema, kwasho ukuthi umgwaqo uyashelela ngenxa yokuthi izulu belina. Iphaphalazile imoto, yagingqika amahlandla amathathu yaze yagcina seyimphonse ngaphandle. Ukube ubengalifasile ibhande futhi engekho ama-airbag, ngabe kukhulunywa okunye,” kusho uNkululeko. Ucele umphakathi waseNingizimu Afrika ukuthi umbeke emthandazweni uHlengiwe wodumo lwengoma ethi Rock Of Ages nethi Sthandwa Sami, ukuze alulame. “Khona sekungcono kunendlela afike eyiyo.” UNkululeko ube esenxusa abalandeli bakaHlengiwe ukuthi bamnike ithuba lokwelulama ngokugcwele ngoba odokotela bamatasatasa nokumnyanga nabehamba nabo. Akukhona okokuqala uHlengiwe esinda engozini yemoto. NangoJuni nyakenye waba nenye ingozi kade ephuma kocula kwiWe Are One Festival eBridge City, KwaMashu.