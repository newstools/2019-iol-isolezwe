KUBABHEDELE abasebenzi bakamasipala waseNewcastle abangu-73 abangenela isiteleka esinodlame kwaze kwashawa iMeya uDkt Ntuthuko Mahlaba njengoba bemiswe bonke emsebenzini. Lokhu kuqinisekiswe isikhulu sikamasipala waseNewcastle uMnuz Muzi Mayisela emuva kokuba uhlu lwabamisiwe luqale ukuzungeza ngoLwesihlanu. “Impela bakhona abamisiwe kodwa okwamanje angikwazi ukukhuluma ngoba ngisenkantolo ngimatasa nabameli ngale ndaba ka-Eskom yokufuna ukusicishela ugesi,” kusho uMayisela ngamafuphi izolo. Ngeledlule abasebenzi bavuke indlobane bahlasela eFarmers Hall lapho okwakunomhlangano womkhandlu wokubhunga kabanzi ngombiko wenkohlakalo nokukhishwa kwamathenda ngendlela ephambene. Lo mhlangano waphela sekumuncu njengoba amakhansela nezikhulu zikamasipala bavalelwa ngaphakathi ehholo amahora amane bengakwazi ukuphuma. Abasebenzi bebebavalele ngezimoto zikadoti nezokucisha umlilo ngoba becasulwa wukuthi imali yabo yesikhathi esengeziwe ayingenanga emholweni wabo kaSepthemba. FUNDA: Kuntaze ibhantshi imeya ihlutshwa ngesibhakela UDkt Dumsani Thabethe wezokuXhumana kumasipala waseNewcastle ngeledlule utshele Isolezwe ukuthi akusikhona ukuthi abasebenzi imali yabo abayitholanga yonke kodwa yangena yaba uhhafu kunale ababeyibhekile. Kumanje lo masipala kuthiwa awunamali kanti ngendlela isimo esibi ngayo kuthiwa usuze waqala phansi ukuhlela kahle isabelo sezimali sonyaka u-2019/2020 ngenxa yokuthi kunezinhlelo zentuthuko engekho imali yokuba zenziwe. Kwenzeka lokhu nje uMahlaba uqinise umphakathi idolo wathi ucela amaphaphu ehliswe ngoba isimo sokuthi u-Eskom acishe ugesi bayasilungisa. “Senza konke okusemandleni ukubhekana nale nkinga yokuthi u-Eskom asicishele ugesi. Njengamanje sisezingxoxweni ezijulile ne-Eskom kanye noMnyango oholwa uNgqongqoshe uMnuz Sipho Hlomuka ukuze silungise lesi simo. Sesilwenzile nohlelo lokukhokhela i-Eskom kodwa sisalinde yona ukuba ilwamukele ukuze ingabe isaqhubeka nesinqumo sayo sokucisha ugesi. Ngakho sithi indaba yokucisha ugesi ingeyokugcina lapha kithi ukuba ingenzeka,” kusho uMahlaba. Inkantolo izolo igcine imise u-Eskom ukuthi acishe ugesi kulo mkhandlu. UMnuz Koos Voster oyikhansela le-IFP, uthe isimo sibi ngoba kuzophoqa ukuthi umasipala udilize abasebenzi. Uthe okunye ukuthi kubukeka sengathi umasipala usuzama ukunyusa ama-rates ngenhloso yokuthi kube umphakathi owulekelelayo ngezimali.