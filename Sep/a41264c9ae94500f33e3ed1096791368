Isidumbu sikaNkk Nandeleni Zondo-Myeni kuthiwa sitholwe umzukulu wakhe obelungiselela ukuya esikoleni ngoMsombuluko ekuseni. Kusolwa ukuthi uNkk Zondo-Myeni ungenelwe ngumuntu, ogqekeze iwindi ngeSonto ebusuku wamenzakalisa wabe esembathisa kahle ingubo kwangathi ulele. Ikhansela lakule ndawo, uNksz Nomusa Madonsela, lithe umufi ubelala yedwa endlini yakhe kanti ngoMsombuluko ekuseni umzukulu wakhe olala kwenye indlu uvuke endlini kaNkk Zondo-Myeni kuvulwe iwindi nomnyango. “Kusolwa ukuthi umuntu ugqekeze iwindi wangena ngaphakathi wamenzakalisa, wamklinya ngenduku ngoba itholwe eduze kwakhe. Kusho ukuthi ube esevula umnyango ngaphakathi waphuma wawushiya uvuliwe,” kusho uNksz Madonsela. Uthe kunezinsolo zokuthi uNkk Zondo-Myeni udlwenguliwe ngoba abafike kuqala bamembula ingubo abembathiswe yona babone sengathi unukubeziwe kuqala. UNksz Madonsela uthe into enje bebengalindele ukuthi ingenzeka endaweni yabo ngoba kusemakhaya nje, bajwayele ukuzwa ngezigameko ezishaqisa kanje ezindaweni ezisemadolobheni. “Sijwayele ukwenza imikhankaso ezikoleni siqwashisa ngobugebengu kodwa lesi sigameko sisivula amehlo, kusho ukuthi kumele senze omunye umkhankaso wokuqwashisa ngobugebengu endaweni yethu.” Uthe basathukile ngempela ukuthi kukhona umuntu ongenzakalisa umuntu omdala kangaka. Uveze ukuthi abomndeni kamufi bezwile ngeSonto ebusuku kukhonkotha izinja kodwa bathi zakhonkotha kabili kathathu nje kuphela zase ziyathula, bazitshela ukuthi kungena izinkomo egcekeni ngoba akubiyiwe. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aphenya icala lokubulala, akukaboshwa muntu.