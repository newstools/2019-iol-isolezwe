UNkk Nombulelo Ngoqwana ongumakhelwane wakubo kaNsindiso Ntokozo Maphumulo (14) ozikhungile, uthe basathukile ngokuthola isidumbu sikamufi silenga ngoba ubengakaze abike ukuthi kukhona okumphethe kabi. “UNsindiso ubeyingane ethulayo ebikuthanda nokumamatheka. Asikaze sizwe ukuthi kukhona okumphethe kabi ngoba nonina akukho asibikele khona siwomakhelwane. Namhlanje (izolo) ubethunywe ibhala nomunye umngani wakhe, wazihambela ezincokolela naye, kwathi uma ebuya lapho wahlukana nomngani wakhe wahlala nezingane zakubo ezincane enye eneminyaka emibili. Ube esethatha ibhande le-gown walibopha kulayini wazikhunga. Asazi ukuthi ubecabangeni ngoba unina uvele wawa ngesikhathi ethi uya kulayini esemfica elenga.” UNkk Ngoqwana uthe nezingane zakubo kaNsindiso zimbonile elenga ngabo-8.30 ekuseni ngoba yisikhathi abesanda kubuya ngaso lapho ebethunywe khona. “Othisha baseParkgate Primary bafikile bezokhalisa umndeni nabo bathukile njengathi ngoba bathe uNsindiso ubeyingane ewenza kahle umsebenzi wesikole, ithanda nokwenza amahlaya. Sicela abafunda Isolezwe bathumele abaluleka ngokwengqondo ngoba abazali bakaNsindiso, izingane zakubo, umngani wakhe nomakhelwane bambonile esalenga, leso sithombe sisahleli kubo,” kusho uNkk Ngoqwana. Uveze ukuthi ikhona inkinga yokuzikhunga kwezingane eParkgate ngoba uNsindiso yingane yesithathu ezikhunge yangashiya incwadi echazayo ukuthi kungani yenze lokhu. “Omunye ozikhungile ubeneminyaka ewu-21, omunye uneminyaka ewu-18 njengoba sekwenzeka le nto kaNsindiso. Sinayo inkinga yokuzikhunga kwezingane cishe ayipheli inyanga singangcwabanga ingane ezikhungile.” Unina kaNsindiso, uNksz Nokulunga Nzama, ubengakwazi ukukhuluma elokhu ekhale njalo, ekhulunyelwa wuNkk Ngoqwana. Ebuzwa ukuthi kukhona yini obekuphethe kabi ingane yakhe noma abebeyihlukumeza esikoleni, unikine ikhanda wakhala kakhulu. Uyise kaNsindiso, uMnuz Hitler Chibase, naye udidekile ngokuzikhunga kwendodana yakhe ngoba ayikaze ibatshele ukuthi kukhona okuyiphethe kabi. ULt-Col Thulani Zwane, okhulumela amaphoyisa KwaZulu-Natal, uthe amaphoyisa aseVerulam avule idokodo emuva kokuthi umfana (14) etholwe ezikhungile kubo.