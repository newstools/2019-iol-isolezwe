SESIPHENDUKE umhhume wamaphara lapho eshisa khona ucansi adle nezidakamizwa isikole samabanga aphansi, iManyuswa Senior Primary esigcemeni kwaF eMlaza, eThekwini. USihlalo wesigungu esilawula isikole, uMnuz Skhumbuzo Zulu uchaze kabanzi ngenkinga yesikole sabo esesiphenduke inkundla yezelelesi ezigila imikhuba emini kwabha. Isikole okukhulunywa ngaso siphakathi kwemizi yabantu futhi kuthiwa imikhuba igilwa bebuka kodwa bangayingeni indaba yokubika. Isakhiwo sesikole sibukeka sengathi kade sagcina nokuthintwa ngopende. Lesi sikole sake saba nesigameko sokutholakala komuntu owayenqunywe ikhanda ngo-2013. UZulu uthi isikole asinaye unogada ngenxa yokushoda kwemali yokumqasha yingakho nje izigebengu zicanasa. Isolezwe ngeSonto liye esikoleni liyozibonela isimo. Esikoleni kukhona isakhiwo esiyihlazo okuyisona amaphara angenise kuso. Kamuva nje kuthiwa uthishanhloko uthe uyangena esikoleni wazithela kuwona amaphara ephethe izimbazo etheza esikoleni ngengoba ebekhipha izicabha. Usihlalo wesigungu sesikole uthe akukho abangakuzamanga ukulungisa isimo sesikole kodwa behlulekile. “Bayabonakala abantu bengena emagunjini, abanye beya ocansini khona lapha kulalwe khona emakilasini. “Okunzima kakhulu-ke bathutha impahla yesikole emini kwabha abantu bebuka. Ibikiwe izikhathi eziningi le ndaba kodwa umnyango awukaze uyisukumele,’’ kukhala uZulu. Ucele ukuba umphakathi ubambisane nabo ekuqapheni isikole ngoba uhlala ubona abantu abenza lokhu kodwa awubabiki emaphoyiseni. “Isikole siyasithanda, singesethu sonke yingakho kufanele sibambisane ukunqanda imikhuba enje. Sicela umnyango uyisukumele le ndaba ngoba kuzoba nzima ukufunda nokufundisa uma kunje,’’ kuchaza uZulu. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe othishanhloko yibona okufanele balekelele umnyango ukuveza nokubika izinkinga ezikoleni. “Uthishanhloko uyizindlebe neso likangqongqoshe ngoba phela ngeke abhule ukuthi inkinga ikuphi. “Buka nje kade sethula abaqaphi abaningi abaqapha izikole, sizama khona ukulungisa inkinga yokuphepha kwezikole,’’ kuchaza uMthethwa.