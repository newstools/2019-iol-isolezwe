Ubuholi bukazwelonke buhlanganisa uMengameli Cyril Ramaphosa, iPhini lakhe, uMnuz David Mabuza, uNobhala jikelele, uMnuz Ace Magashule, iPhini lakhe, uNksz Jessie Duarte, uSihlalo, uMnuz Gwede Mantashe, noMnuz Paul Mashatile uMgcinimafa, buhlangane izolo babhunga ngekusasa likaNkk Gumede oxoshwe yisigungu esiphezulu se-ANC KwaZulu-Natal. Isizathu sokuxoshwa kwakhe esabekwa yisigungu kwaba wukuthi njengoba kade eyimeya yedolobha liTheku, inhlangano ayanelisekile ngokuphatha kwakhe emkhandlwini wedolobha nangokuhanjiswa kwezidingo emphakathini. Akuyena yedwa uNkk Gumede owaxoshwa ekubeni yimeya kamasipala abewuhola. NoMnuz Themba Njilo obeyimeya yomasipala uMsunduzi wakhonjwa indlela ngakho ukuthi isigungu asigculisekile ngokuphatha kwakhe. Ngokwemibiko yaphambilini, i-ANC yakuqinisekisa ukuthi uNkk Gumede wesula emkhandlwini, okuthe kungakapheli izinsuku ezingakanani esulile, kwabikwa ukuthi useshaye ingwijikhwebu wakuhoxisa ukusula kwakhe. Okhulumela abeseka uNkk Gumede, uMnuz Mzomuhle Dube, uthe uNkk Gumede wayevele exiniwe kwasekuqaleni ngesikhathi kuthiwa akesule. “Wayevele eshilo kwasekuqaleni ukuthi akeneme ngokushiwo kuyena. Yena wayibhala incwadi kodwa umkhandlu wonke okumele uthathe isinqumo sokuthi uyavumelana ngokuthi ashiye,” kusho uDube. Uthe uma umkhandlu ungakasithathi isinqumo ngokuvumelana, uNkk Gumede uyohlale eyimeya. UDube uthe uNkk Gumede ufuna kwenziwe ubulungiswa ngodaba lwakhe. Uthe bona ngeke bakuvumele ukuthi kwakhiwe isithombe okungesona ngoNkk Gumede. 