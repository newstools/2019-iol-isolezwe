Okhulumela amaphoyisa aseNorth West, uColonel Adele Myburgh, uthe isigameko senzeke ngoLwesithathu. Akwaziwa ukuthi kungani le ndoda igwaze izingane ezimbili, enye iphuthunyiswe esibhedlela. Le ndoda nayo ibe isizibulala. “Amaphoyisa abizwe emzini wale ndoda eBokone, eMahikeng. Afice isidumbu somfanyana oneminyaka emithathu edamini legazi. Umfowabo oneminyaka eyisikhombisa yena ube esephuthunyiswa esibhedlela elimele kanzima. Ngokolwazi olutholakele, lo wesilisa ufike wagwaza izingane wabe esebaleka endaweni yesigameko,” kusho uMyburgh. Lo wesilisa ube eselandelwa amaphoyisa, imoto yakhe itholwe ngaphansi kwesihlahla, eseshonile. Kuvulwe icala lokubulala, elokuzama ukubulala nedokodo ngokushona komuntu. Umkhuzi wamaphoyisa eNorth West, uLieutenant General Baile Motswenyane, usigxekile lesi senzo wathi kumele kukhulunywe emphakathini ngodaba lokuhlukunyezwa kwezingane nabesifazane.