BEKUYINJABULO yodwa ngesikhathi owesifazane waseNingizimu Afrika owayegwetshwe kwelaseThailand ngokushushumbisa izidakamizwa ebuyela ekhaya ngoLwesine. UNolubabalo "Babsie" Nobanda (31) wehle esikhumulweni sezindiza i-OR Tambo International Airport ngoLwesine ngemva kokuhlala iminyaka engu-7 kwengu-15 ayegwetshwe yona ngokushushumbisa izidakamizwa ezisusa eBrazil eziyisa eThailand. Uhlangatshezwe umndeni wakhe nabangani abebezomamukela kuleli. UNobanda obekhala, ekhuluma nabezindaba uthe kumnandi ukuba sekhaya waphinde wabonga abantu baseNingizimu Afrika ngokumeseka. "Bekungekho lula kepha abantu bami bebelokhu bengesekile ngakho ngifisa ukubonga izwe lami ngothando, ngokungeseka kanye nayo yonke imithandazo yabo. Sengibuyile ekhaya kanti ngiqinile kakhulu," etshela abezindaba. UNobanda waseGrahamstown, waboshwa esikhumulweni sezindiza iBangkok International Airport ngoDisemba 2011 ngezinsolo zokuzama ukushushumbisa isidakamizwa icocaine eyisisindo esiwu-1.5 kg. Abomthetho babona okumhlophe ezinweleni zakhe ezingamadread ngesikhathi efika ebhanoyini iQatar Airways. Waqale wanikwa isigwebo seminyaka engu-15 kepha yehliswa ngeminyaka emibili nohhafu ngoshwele onikwa yinkosi yaseThailand (kwabika iTimeslive ngasekuqaleni konyaka). Ngo-Agasti, okhulumela iDirco uqinisekisile kwiNews24 ukuthi uNobanda uzokhishwa ejele ngo-Agasti 27. 