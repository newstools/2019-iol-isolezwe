Izinhlangano zabalimi, i-AgriSA ne-African Farmers Association of South Africa (AFASA), zithi izigameko zodlame olubhekiswe kwabangaphandle, ukuhlaselwa kwabashayeli bamaloli nokuhlaselwa kwabalimi kuwuphazamisa kakhulu umkhakha wezolimo nowokukhiqizwa kokudla. UMnuz Tommie Esterhuyse, usihlalo wesikhungo esibhekele ukuphepha ezindaweni zasemakhaya kwa-AgriSA, uthe lezi zigameko ziphazamisa ukutshalwa kwemali ekubeni izwe libadinga kakhulu abatshali-mali ukuze kukhuphuke umnotho. “Ukuphepha ezindaweni zasemakhaya nezisemadolobheni kubaluleke kakhulu ukuze imikhiqizo yezolimo ikhiqizwe iphinde ihanjiswe kumakhasimende ayo. “Uma kungaphephile, imikhiqizo ayifinyeleli kumakhasimende, kuncipha imali engenayo kubalimi kudilizwe abasebenzi,” kusho yena. UMnuz Peter Mashala, okhulumela i-AFASA, uthe amaloli abaluleke kakhulu ekuthuthweni komkhiqizo wezolimi ikakhulukazi kubalimi abangakabi sesigabeni esiphezulu njengabangaphansi kwenhlangano yabo. “Abalimi bethu bathembele kuwo amaloli uma befuna ukusabalalisa imikhiqizo yabo. Akulula ukuthi abalimi bethu basebenzise ezinye izindlela zokudiliva ngoba ziyabiza,” kusho yena. Uqhube wathi ngeke kugcine ngokuthi kuphazamiseke ukudilivwa kwemikhiqizo esilungele ukuyodayiswa kuphela kodwa kuzophazamisa nokutshala ngoba imbewu nomanyolo kuzofika sekudlule isikhathi. “Isikhathi sibaluleke kakhulu kwezolimo. Kusukela kutshalwa zonke izinto ezidingekayo kumele zifike ngesikhathi. Izitshalo nazo zitshalwa ngesikhathi esithile. “Uma lolu daba lungalungiswa ngokushesha abathengi bazoba senkingeni yokuthi ibize imikhiqizo yezolimo,” kusho yena. EThekwini seziqalile ukuphazamiseka izimakethe ezidayisa izithelo, imifino nokunye njengoba iDurban Fresh Produce Market eseClairwood ingayitholi yonke imikhiqizo eyidayisayo kusukela ngeSonto. UMnuz Msawakhe Mayisela, okhulumela uMasipala weTheku, uthe inani lemikhiqizo ebijwayele ukufika kule makethe ayifikanga. Abakhiqizi uthe bathumele imikhiqizo yabo kwezinye izimakethe. Uthe babalelwa ku-800 abathengi abathenga kule makethe athe kubona kukhona nabathengela ukuyodayisa, izitolo ezinkulu namakhasimende azimele. “Amaloli afika lapha alinganiselwa ku-20 ngosuku, kusukela ngeSonto alinganiselwa kwamahlanu amaloli afikayo ngosuku,” kusho yena.