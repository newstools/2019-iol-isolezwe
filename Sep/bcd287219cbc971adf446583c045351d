SILOKHE sikhule njalo isibalo sabantu abaseka ukubuyiswa kwesigwebo sentambo kuleli njengoba ipetition ephakamisa lokhu isisekwe abantu abasondele ku-600 000. Le-petition ekwi-website iChange.Org iqalwe yinhlangano ebizwa nge-Agent of Change kanti umyalezo wayo ubhekiswe kumengameli wezwe uMnuz Cyril Ramaphosa. Iqalwe emasontweni amathathu edlule kulandela ukubulawa komfundi wase-University of Cape Town (UCT) uNksz Uyinene Mrwetyana, ibhokisa uLeighandre ‘Baby Lee’ Jegels, nomfundi waseMitchell Plain uJanika Mallo. UNgqongqoshe wezoBulungiswa nokuHlunyeleliswa kweziMilo, uMnuz Ronald Lamola, nokho akahambisani nokubuyiswa kwalolu hlobo lwesigebo njengoba ngeledlule eveze ukuthi uMthethosisikelo wakuleli uthi wonke umuntu unelungelo lokuphila. Nakuba kunjalo  abantu abakugqiziqakala lokho njengoba le-petition isekwe abantu abawu-400 000 kusaphele amasonto amabili isunguliwe kanti kushaye uLwesithathu ekuseni sebefinyelele ku-590 000 abantu abayesekayo. Abasunguli bayo bathe bafuna ukutholwa ukwesekwa kwisigidi sabantu bakuleli. Ummeli ophinde abe wungoti wezoMthethosisekelo uMnuz Mpumelelo Zikalala ekhuluma neSolezwe ngesigwebo sentambo waveza ukuthi asiyona impendulo kwizinkinga ezikhungethe izwe. Waveza ukuthi kwesinye isikhathi izigilamkhuba ziijatshuliswa wukunakwa nokuba sematheni. “Isibonelo, ezinye iziboshwa zijatshuliswa wukubona zinakwa. Lokho kuzenza zizizwe ziyizikhokho ngempela. Ukuzinika intambo kuzozenza zizizwe zinamandla okuthi wonke amehlo athe njo kuzona futhi sekwenziwa nokungejwayelekile ukuzama ukuzinqanda kwezikwenzayo,” kusho yena. Esinye isazi somthetho kuleli esise-University of KwaZulu-Natal, uSolwazi George Devenish, siveze ukuthi noma singahambisani nesigwebo sentambo kuleli abantu banelungelo lokuzwakalisa izikhalo zabo. Naye uveze ukuthi isigwebo sentambo ngeke sehlise ubugebengu kuleli. “Minyaka yonke ngaphansi komthetho wangezikhathi zobandlululo kuleli isibalo sabantu ababegwetshwa ngesigwebo sentambo sasikhula, kodwa isibalo sabantu ababeulawa emphakathini naso sasintuka,” kusho uDevenish owayeyingxenye yamajaji achitha isigwebo sentambo kuleli. 