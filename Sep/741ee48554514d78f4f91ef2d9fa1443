Omunye wamadodana kaDlamini, uMnuz Lungani Dlamini (30), usole unina, uNkk Gugu Moloi-Dlamini ngokususa uyise esibhedlela eThekwini wamyisa kwesiseGoli. Uthe lokhu kwenza bangakwazi ukumvakashela ngendlela uyise. Ekhuluma ne-Independent Media, uthe umndeni uhlukene phakathi ngodaba lukayise. Ngokusho kukaDlamini uyise akanazo izingane noNkk Moloi-Dlamini onezingane ezine azithola emshadweni waphambilini. Uthe udumele ngokukhishwa kukayise eNtabeni ngoMsombuluko ebe egula kakhulu. “Akazange asitshele ngesinqumo sakhe sokumsusa. Emuva kwalokho wabe esethumele i-sms esazisa ukuthi umkhiphile ngoba ubengalulami. Lokhu kusimangazile ngoba ngokwethu besigculisekile. Sibe sesicela ukuba alethe izincwadi zikadokotela eziveza lokho, wasiziba,” kusho uDlamini. UNkk Moloi-Dlamini uqale wacela ukunikezwa isikhathi esakhuluma nomyeni wakhe ngalolu daba ngaphambi kokukhuluma nabezindaba. Esethintwa futhi unqabile ukukhuluma, wacela ukuba kufonelwe lowo otshele abezindaba udaba.  