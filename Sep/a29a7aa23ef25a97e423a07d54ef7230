Lokhu kushiwo uMnuz Xolani Mawande, oyisikhulu esiphezulu seSA Board for People Practices (SABPP). UMawande ubekhuluma kwiBusiness Talk okuwumcimbi wosomabhizinisi obuhlelwe yiPowerpoint Lifestyles, obuseMhlanga. “Njengesikhulu seSABPP ngithole ukuthi izinkampani eziwu-22 ziyadiliza njengamanje eNingizimu Afrika. Kuzona kukhona amabhange nezinye ezinkulu. Ngibuzile ukuthi kungani ibhange elithile lidiliza isikhulu sakhona sathi abantu abasayi emagatsheni, sebenza okuningi kuma-app nakumakhompyutha abo.” Uthe ubuzile ukuthi lokhu kade kwabonakala ngakho kungani abasebenzi bengahlonyiswanga ngamakhono amasha? “Ucwaningo luveza ukuthi iwu-6 million imisebenzi ezophela kule minyaka eyisikhombisa ezayo kodwa kuzodaleka ewu-13 million kuyona leyo minyaka.” Ugxeke izikhulu zezinkampani ngokusonga izandla zingenzi lutho ngesikhathi kuba nezinguquko emhlabeni kodwa zijahe ukudiliza abantu uma izinkampani zingayenzi imali. “Imishini ayifikanga manje, amabhange yiwona eze nama-app acela abantu ukuthi benze i-online banking. Kungani abasebenzi bengaqeqeshwanga kabusha banikwa amakhono azobasiza ukuthi basebenze njengoba isimo sesiguqukile?” Uthe uma usazikhathaza ngokuthi izinto bezenziwa ngendlela ethile enkampanini yakho kufanele uwuyeke lowo mqondo ngoba izinkampani zishintsha ngokuphazima kweso. Ucele izikhungo zemfundo ephakeme ukuthi zihlomise izitshudeni ngamakhono adingekayo ziyeke ukwenzisa imikhakha engenasidingo. Uthe nabazali kufanele bagqugquzele izingane ukuthi zenze o-coding, zingene kwezobuchwepheshe besimanje. “Eminyakeni ezayo ngeke siwadinge ama-accountants ngoba kunama-app enza umsebenzi wawo. “Kufanele aqale ama-accountants abheke ukuthi yini ezothuthukisa umsebenzi wawo. Kufanele sibe nabantu abazokhanda amarobhothi, abazolungisa ama-app uma kukhona okonakele kuwo ngoba ubuchwepheshe besimanje bufikile siyathanda asithandi.” UNksz Amanda Swana onguMqondisi wePowerpoint Lifestyles, uthe wasungula lo mcimbi ukuze izinkampani asebenzisana nazo njengomuntu ogxile kwezikandabazabantu zicobelelana ngolwazi. “Sifuna izikhulu zezinkampani zithole ulwazi ngezinguquko ezehlukene ezenzekayo emabhizinisini emhlabeni jikelele. Siyabathuthukisa osomabhizinisi ukuze izinkampani zabo zikhule.” Uthe ukukhula kwezinkampani kusho ukwanda kwamathuba omsebenzi nokuthuthuka komnotho ngakho kubalulekile ukuthi kuthuthukiswe ulwazi ngaso sonke isikhathi. “Siyathemba abantu baphume sebeyiqonda kangcono i-4IR,” kusho uNksz Swana.