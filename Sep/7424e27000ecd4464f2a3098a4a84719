UNINA kanobuhle waseNanda, uNksz Sinethemba Ndlovu (22), ogwazwe washona evela emcimbini abesebenza kuwona, ukhala ngokuphucwa wumbulali iqatha emlonyeni ngendodakazi yakhe. Lokhu kuvele enkonzweni yomngcwabo ebiseNanda ngempelasonto. UNkk Kate Ndlovu, uMaDimba, obekhulunyelwa udadewabo uNksz Lucy Dimba, uthe ubesebeke amathemba akhe endodakazi yakhe ayikhulise kanzima njengoba ibisizoqeda izifundo zayo enyuvesi. “Ngabo-3 udadewethu ufonele indodakazi eyibuza ukuthi ngabe konke kuhamba kahle yini yaphendula ngokuthi konke kuhamba kahle. Udadewethu ubengazi ukuthi ngeke isabuya ekhaya emuva kokuhlaselwa. Umfundise kanzima engena ezikweletini ethatha imali emabhange. Manje, njengoba bese ezoqeda esikoleni, akasakwazi ukumlekelela unina ngoba bambulele. Kubuhlungu futhi kunzima kakhulu kudadewethu ngokwenzekile. Kukhulu udadewethu abekubhekile ngengane yakhe,” kusho uNksz Dimba. UNksz Ndlovu ubenza unyaka wokugcina ezifundweni ze-B Com General, egxile kwiSupply Chain, enyuvesi yaKwaZulu-Natal (UKZN) ophikweni oluseWestville. Unina ubakhulise eyedwa abantwana bakhe njengoba bashonelwa uyise bebancane. Bese ebheke ukuba indodakazi yakhe iqede, ithole umsebenzi bese iyamsiza. Unina kamufi ubonge kakhulu abebesebenza nendodakazi yakhe, abangani, umphakathi nebandla ngokumeseka kulesi sikhathi esinzima abhekene naso. “Unina kaSne (umufi), imthobe kakhulu indlela asekwe ngayo. Akukhona ukuthi abantu bagcwele lapha ngoba bezophuma kwi-TV nasemaphepheni noma ngoba kuzogcwala ezinkundleni zokuxhumana kodwa bonke laba bantu bazokweseka thina ngokusivelele. Kulokho sithi siyabonga kakhulu sizizwa sibalulekile futhi siduduzekile,” kusho uNksz Dimba. UNksz Ndlovu wagwazwa ngoMgqibelo ebusuku ephuma emcimbini waminyaka yonke wezimoto iMsinga Driftkhana. Umufi wayeqashwe yinkampani iSthandiwe Projects besebenza kulo mcimbi. Kuthiwa wayekade ekhulumela uzakwabo owayempanswa omunye wesilisa. Umngani wabe eseshaya owesilisa nge-glass. Owesilisa kuthiwa wabe eselandela le ntombazane waze wafika lapho babelele khona eBuhlebomsinga Boarding. Umufi kuthiwa wabe esengenelela ezama ukulamula ngesikhathi owesilisa emgwaza ngaphansi kwebele. Waphuthunyiswa esibhedlela sendawo wafika washonela khona ngenxa yokopha kakhulu. Okhulumela umndeni wakwaNdlovu, uMnuz Sipho Ndlovu, uthe bafuna ajeze umsolwa oseboshiwe. “Sengathi angagqunywa ejele isikhathi eside owenze lokhu ukuze angaphinde abulale enye ingane yomunye umuntu ngesihluku esinjena,” kusho uNdlovu. Uthe bewumndeni bazolihambela icala. Umsolwa kulindeleke ukuba avele enkantolo yaseGreytown ngoLwesithathu. Emngcwabeni bekukhona izinkumbi zabantu, onobuhle, abase-UKZN nabomcimbi ashona esebenza kuwona. 