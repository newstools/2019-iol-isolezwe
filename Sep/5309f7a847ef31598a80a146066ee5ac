UNDUNANKULU wezeMfundo esifundazweni iGauteng uMnuz Panyaza Lesufi uzwakalise ukwethuka nokuphoxeka ngemva kokudutshulwa komfundi wesikole samabanga aphansi iMogokeng Primary eKatlehong ngoLwesithathu. Kusolakala ukuthi uRethabile Raphuleng (12) obenza ibanga lesithupha uphume emagcekeni esikole ngoLwesithathu ntambama eyohlangana nomngani wakhe kwesinye isikole i-Izibuko Primary. "Ngebhadi umufi uhlangabezane nempi ephakathi kososeshini bamatekisi, egcine ngokuthi kudutshulwe kubulawe owesilisa obeze esikole ukuzolanda abazukulu bakhe ababili abafunda enkulisa yase-Izibuko Primary abebebuya ohambweni lwesikole," kusho oKhulumela amaphoyisa aseGauteng uMnuz Steve Mabona. UMabona uthe, lo mfundi ulimele ngesikhathi edubuleka wase eshonela esibhedlela iBertha Gxowa ngoLwesine ekuseni. ULesufi uvakashele imindeni yomibili ukuyoduduza. Ngokombiko weTimesLive, uninalume kamufi uZanele Molefe (41) ohlala eduze kwesikole uthe, uzwile kuqhuma isibhamu. "Ngisizwile isibhamu siqhuma ngathi umangibheka ngaphandle ngabona iqulu lamadoda lingena eteksini. Sithe uma sifika khona uRethabile ubelele eduze kwendoda eshonile," "Umnyango wezemfundo wonke eGauteng uthanda ukudlulisa ukuzwelana okukhulu emndenini womfundi obulewe nalo wesilisa obeyolanda abazukulu bakhe. Engathi bangathola ukududuzeka ekutheni nathi silahlekelwe siwumnyango," kusho yena. Umnyango uthe, usujube osonhlalakahle abazokweluleka umndeni kanye nabesikole. ULesufi ulugxekile udlame ethi lubeka encupheni ukuphepha kwabafundi ngaphakathi nangaphandle kwamagceke esikole. Akekho oseboshiwe kanti amaphoyisa aseqale uphenyo ngokuholele kulesigameko.  .