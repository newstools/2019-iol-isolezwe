USAGQUNYWE esitokisini uthisha (51) obhekene necala lokudlwengula umfundi ka-Grade 8 esikoleni abefundisa kuso. UMnuz Sibusiso Xulu, obevele enkantolo yaseMelmoth okwesibili ngoMsombuluko, icala lahlehliselwa u-Okthoba 1. UXulu usagqunywe esitokisini kanti kulindeleke ukuthi afake isicelo sebheyili. Ngokobufakazi obusaqoqwe amaphoyisa, usolwa ngokudlwengula intombazanyana eneminyaka ewu-13 wabe eseyiphuzisa amaphilisi okukhipha isisu. Uthisha, ofundisa kwesinye isikole eMkhindini, kuthiwa walutha umfundi wamenza wakholwa wukuthi bayathandana kusukela ngo-Febhuwari. Ube eselala naye kanti kuzohamba kuhambe ezwe izinhlungu esiswini kanti usekhulelwe. Umfundi wabe esebikela uthisha ngobuhlungu ayebuzwa. Kuthiwa uXulu wabe esemnikeza amaphilisi ethi azomsiza ezinhlungwini ayezizwa. Emuva kokugwinya amaphilisi umfundi kuthiwa wabe esegula kakhulu waphuthunyiswa esibhedlela. Kwatholakala ukuthi amaphilisi awagwinya kwakungawokukhipha isisu. Izolo Isolezwe lithinta uyise wentombazane, uthe ebengazange aye enkantolo ngoMsombuluko. Umfundi wabuyela esikoleni, uyise uthe uyaqhubeka nokufunda. Icala liphenywa uphiko laseShowe oluphenya amacala odlame lemindeni, awokuvikela izingane nawocansi. 