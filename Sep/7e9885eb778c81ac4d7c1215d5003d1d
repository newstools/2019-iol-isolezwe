SIHLALELE ovalweni isikhulu sikaMasipala waseZululand emuva kokusocongwa ngesihluku kwabaqaphi baso ababili beqeda ukusishiya ekhaya. Abaqaphi bakaMnuz Mpume Manqele, okungoMnuz Zama Mhlongo (42) noMnuz Thabani Mathaba (28) basocongwe erenki endala engasasebenzi eselokishini iMelmoth ngoLwesihlanu ebusuku. UManqele, inhloko ye-Corporate Services emkhandlwini usola ukuthi ukubulawa kwabaqaphi bakhe kuhlangene nesinqumo sakhe sokuvala umpompi wamathenda abekhishwa ubuthaphuthaphu eZululand kungalandelwanga imigudu efanele. Uthe kwenzeka lokhu nje useke wahlaselwa osomabhizinisi bamathenda abebemlwisela ukuthi njengoba esevale indlela abebethola ngayo amathenda uthi abaphile ngani ngoba sebedlelwa imizi. “Konke sengikubeke emthethweni ukuba amaphoyisa athole kabanzi ukuthi bekuyini imbangela yokubulawa kukaMhlongo noMathaba. Bangibeke ekhaya bebathathu base behamba, uMhlongo obekunguye obeshayela uqale wayobeka lona omunye umqaphi maqede wabe eseyobeka uMathaba ogibele itekisi. Kuthe esesendleleni wathola ucingo obelumbizela kule renki. Konke lokhu sikutshelwe umuntu obezihambela kodwa othi uzwe kuqhuma isibhamu walala phansi wacasha.” Uthe uzwe sekuqhuma isibhamu maqede wabona iPolo ebomvu, itekisi neFortuner emhlophe esuke endaweni yesigameko yabheka ngasoLundi. “UMhlongo ngesikhathi bembulala ubeguqile. Imoto abebehamba ngayo akuthathwanga lutho kodwa uyabona ukuthi isondeziwe lapho ababulawelwe khona ukuze basitheke nomphakathi odlula ngendlela ungaboni ukuthi kunabantu asebebulewe,” kusho uManqele. Uqhube wathi imoto bayifice ikhiyiwe nesibhamu sikaMhlongo sisemotweni namaselula abo engathathiwe, kukhona konke okungokwabo. “Angazi nokuthi zingaki izinhlamvu abadutshulwe ngazo ngendlela abebedubuleke ngayo. Laba bantu bebewumgogodla wokuphepha kwami ngoba ezobunhloli emaphoyiseni zathola ukuthi impilo yami isengcupheni ngakho kumele ngithole abaqaphi nsuku zonke. Njengamanje angazi ngempela ukuthi ngithini uma kunje. Izinto zimbi eZululand akuphephile neze. Ngiyabona ukuthi laba bantu bebefuna ukubulala mina yingakho beqale ngalezi zinsizwa.” Uthe ufike eZululand amathenda ekhishwa ngerosta, wakuguqula lokhu wathi awakhangiswe ngoba kwakungumyalelo wezincomo zikamcwaningi wamabhuku. UManqele uthe kwenzeka lokhu nje kumele afakaze ecaleni lokubulawa kwekhansela uMnuz Sibuyiselo Dlamini owasocongwa oLundi nyakenye. Uthe waqanjelwa amanga kwathiwa uyazi ngokufa kukaDlamini, okuyinto eyamxaka ngoba uDlamini bekuyingane futhi kungumngani omkhulu wakhe obemlwela kuzona zonke izimpi zakhe. Ukuchithile ukuthi kumele afakaze ophenyweni loMnyango wezokuBusa nokuBambisana neziNdaba zoMdabu ngokugwazelwa kwelinye la makhansela ngemali engu-R1.5 million inkampani eyayifuna ithenda yamanzi emkhandlwini. Uthe lezi zinto ziqhutshwa izitha zakhe. Okhulumela amaphoyisa KwaZulu-Natal, uLt Colonel Thulani Zwane uthe bavule amacala amabili okubulala kodwa akukaboshwa muntu ngoba basaqhubeka nophenyo.