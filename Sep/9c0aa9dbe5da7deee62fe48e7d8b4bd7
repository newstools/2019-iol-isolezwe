Okhulumela uMnyango wezoBuciko namaSiko KwaZulu-Natal, uNksz Phathisa Mfuyo, uthe uNgqongqoshe walo myango, uNkk Hlengiwe Mavimbela, usedonse ngendlebe omama abazobe behamba nezintombi eziya kulo mkhosi, ukuthi izintombi zingabuyi zingasaphelele. Uthe ungqongqoshe usezwakalise ukuphatheka kabi ngenkinga yokulahleka kwezintombi nto nokuphepha. Uthe uNkk Mavimbela kuyamkhathaza ukuthi uma umama ehamba nezintombi nto ezingu-20, uyabuya azisaphelele sezingu-15, lezi ezinhlanu azisaziwa ukuthi ziyephi. Zingu-45 000 izintombi nto athe kulindeleke ukuthi zibe yingxenye yalo mkhosi oba sesigodlweni eNyokeni minyaka yonke ngoSepthemba. Mayelana namabhasi azothutha lezi zintombi, uthe ami ngomumo. “Kulindeleke ukuthi abe ngu-200 amabhasi aqhamuka komasipala abehlukene azothutha izintombi eziyobe ziya eMhlangeni,” kusho yena. Uthe lawa mabhasi azoqale ahlolwe wonke ukuthi asesimeni esifanele yini ukuthi angathutha abantu ngaphambi kokuthi athwale lezi zintombi. “Sikhulumile futhi nabenhlangano yabamatekisi ukuthi nawo sizowabheka ukuthi asesimeni esifanele yini ngaphambi kokuthi athathe izintombi,” usho njalo. Uthe bafuna kungaphinde kwenzeke isigameko esifana nesenzeka ePomeroy, eMsinga, ngenyanga edlule, okwashona kuso izintombi nto eziyisithupha kwalimala ezinhlanu ezazivela emcimbini “isiyaya enhlanganeni” wokulungisela uMkhosi woMhlanga. Okhulumela uMyango wezokuThutha, ezokuPhepha nokuXhumana koMphakathi, uMnuz Mluleki Mntungwa, uthe umnyango uqale izolo ukuhlola amabhasi azobe elayisha izintombi eziya emhlangeni. “Noma ngingasazi isibalo sawo amabhasi kodwa wona azobe emaningi impela, yingakho nanamhlanje ungqongqoshe ezobe eyingxenye yokuhlolwa kwawo namatekisi eMdloti,” kusho uMntungwa. Uthe eminye imininingwane emayelana nalo mcimbi, izokhishwa namuhla.     