UMnuz Mduduzi Xaba (44), obenguSihlalo weNFP oKhukho, oLundi, kuthiwa uhlangabezane nengozi esendleleni esuka emsebenzini oPhongolo eya ekhaya oLundi ngoLwesihlanu ebusuku. Ubesebenza kuMasipala waseZululand. Kuthiwa imoto abehamba ngayo ishayisene nebhasi. Umufi uvelelwe yingozi kuzoba nomngcwabo kaninakhulu ngoMgqibelo ngempelasonto. Emasontweni amabili bekugcwatshwa uyise. Kuthiwa ngoJune 28 nonyaka ubeshadelwa. Umndeni nabeqembu bathe bafe olwembiza ngokufa kwakhe. Udadewabo kamufi, uNksz Sicholo Xaba, uthe baphithene amakhanda ngokudlula komfowabo. “Siphithene amakhanda impela ngokwenzekile ngoba bekuwumuntu obesuka emsebenzini simlindile ukuba afike ekhaya. Simangele sekuthiwa wehlelwe yingozi nabanye okuthiwa ubesebenza nabo. Asikayi ngisho nalapho kwenzeke khona ingozi,” kusho uNksz Xaba. Umufi kuthiwa ushiye inkosikazi yakhe nezingane eziyisishiyagalolunye. UMnuz Siphamandla Ntombela, weNFP uthe: “Ubuholi beNFP buzohambela umndeni wakwaXaba oKhukho, oLundi, kusasa (namhlanje) ukuyohlanganisa amehlo nokuzwa amalungiselelo omngcwabo.” Uthe umufi ubesondelene nomholi weNFP, uNkk Zanele Magwaza Msibi. “UXaba akayijoyinanga iNFP kodwa wayekhona kusungulwa i-friends of VZ, waba khona futhi kusungulwa kweNFP,” kusho uNtombela. Okhulumela amaphoyisa KwaZulu-Natal, uLt-Colonel Thulani Zwane, uthe kuphenywa amacala amathathu okubulala ngokungenhloso. Awatholakalanga izolo amagama ababili abebehamba nomufi.  