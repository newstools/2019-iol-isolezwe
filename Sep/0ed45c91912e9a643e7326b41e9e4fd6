UMNDENI wendoda okuthiwa yabulala izingane zayo ezine eWyebank, ePinetwon, kuleli sonto uyaziqhelisa nesenzo sayo futhi uthi awazi noma kukhona okuyobuye kuwuhlanganise nayo. Ekhuluma emngcwabeni wezingane obuseCopesville izolo, uMnuz Zamokwakhe Mpungose, uyise omncane kaMnuz Sbusiso Mpungose (44), okuthiwa ulengisa uKuhlekonke (4), Khwezi (6) noSiphesihle Mpungose (10), abatholwe wunina belenga kuma-burglar guards emakamelweni omuzi wakubo, eWyebank, nodadewabo omdala u-Ayakha Jiyane (17) otholakale elenga esihlahleni ehlathini eNew Germany ngoLwesibili, uthe indodana yakhe ikhulele ekhaya labasindisiwe wathi isenzo sayo siwushaqile umndeni. “Ngesikhathi uXoli (unina wezingane) engifonela ethi uyesaba ukubuyela ekhaya ngoba umyeni wakhe uzombulala, ngathi kuye angiboni ukuthi uzokwenza lokho ngoba ngazi indlela akhuliswe ngayo. Kwaphela imizuzu embalwa wathi izingane akazitholi esikoleni kuthiwa uzilande ekuseni. Kwadlula eminye imizuzu wafona wathi ufike ekhaya izingane ezintathu zilenga kuma-buglar guards ikamelo nekamelo linengane. Ngashaqeka ngalesi senzo sobulwane. Siwumdeni kasihambisani nakwenzile, sifisa ukusho ukuthi thina simangele futhi siyakhala ngokubulawa kabuhlungu kwezingane zethu,” kusho yena. Incwadi ebhalwe unina wezingane uNkk Xolile Dladla-Mpungose exolisa ezinganeni zakhe ukuthi akakwazanga ukuzivikela, echaza nangothando abenalo ngazo, ikhalise bonke ebebesetendeni. Ubencoma injabulo ayilethelwe indodakazi yakhe * -Ayakha okuthiwa ubephuma phambili njalo ezifundweni zakhe, nangokuba unina omncane ezinganeni zakubo ezimelamayo. Encwadini ukhala nangenkumbulo anayo ngezingane zakhe ebezingcwatshwa, ikakhulukazi umagcino wakhe. UNgqongqoshe woMnyango wezokuThuthukisa koMphakathi KwaZulu-Natal, uNkk Nonhlanhla Khoza, uthe mhlawumbe kuzomele zibhekisiswe neziyalo ezinikezwa abesifazane uma beyoshada. FUNDA: Uboshwe ezilengisa 'obulale' 4 wezingane Uthe uye athi umuntu wesifazane kumele abone izimpawu zokushintsha komyeni azibiza ngerobhoti okuyizo ezizomtshela ukuthi kumele athathe siphi isinyathelo. Uma kusahamba kahle ongakufanisa nerobhothi eliluhlaza ukunconywa, ubuzwe nokuthi usuku lwakho belunjani. Uthe uma seliphuzi uthi usugqoke kahle indoda igxeke ukugqoka kwakho ithi uheha amadoda. UMengameli we-ANCWL, uNkk Bathabile Dlamini, uthe isimo abesifazane abaphila kuso kulezi zinsuku usifanisa nompompi bamanzi, owuvulayo uma udinga amanzi uwuvale uma ungasawadingi. “Amadoda asenza kanjalo, ayasihlukumeza bese ethi ayaxolisa alindele ukuthi sixole ngoba axolisile. Sithi uhulumeni akabheke isiphakamiso sokuthi abatholakale necala lokudlewengula bajovwe ngomjovo wokuqeda imizwa. Isigwebo sokubulala nesokudlwengula kube yisigwebo sentambo banganikwa ushwele,” kusho uNkk Dlamini. UNdunankulu waKwaZulu-Natal, uMnuz Sihle Zikalala, uthe uyaseseka isiphakamiso okuthi isigwebo somuntu odlwengulile nobulele siqine. Uthe uhulumeni wesifundazwe usuqale izigcawu zokuxoxa ezihlelwe amadoda, iProvincial Mens Forum ukuze amadoda afundisane ukuthi izinkinga azixazululwa ngempi nangokubulala.