Lo fakazi ongeke adalulwe obethula ubufakazi ngasese ngaphansi kofakazi ababizwa nguMbuso nge-Big Four, izolo utshele iNkantolo eNkulu yaseMgungundlovu ukuthi uMdweshu nguyena owahlela ukuthi kubulawe uMnuz Fikile Siyephu owadutshulwa ehostela ngoFebhuwari 2015, noMnuz Sipho Ndovela owasocongwa esemagcekeni aseNkantolo yeMantshi yaseMlaza ngoMeyi 18, 2015. Lo fakazi uthe uMdweshu wathi uSiyephu kumele afe ngoba wayethengwe oMnuz William Mthembu noThemba Pina ababehlala e-block R, ukuba bambulale. “Emuva kokuthi uMdweshu engitshelile ukuthi uSiyephu kumele abulawe akuzange kuphele isikhathi eside wabe esebulawa, uSiyephu wabulawa nguMnuz Vukani Mcobothi ongummangalelwa wesithathu kuleli cala noMnuz Sthembiso Mbanjwa,” kusho ufakazi. Kodwa uMbanjwa akasiyo ingxenye yabantu ababoshiwe manje kuleli cala, akucaci ukuthi ukuphi. Uthe uSiyephu wabulawa ehamba noNdovela. “Njengoba uSiyephu abulawa ehamba noNdovela naye owadubuleka emlenzeni kulesi sehlakalo, uNdovela wayezoba ngufakazi ecaleni lokubulawa kukaSiyephu, uMdweshu wakhipha umyalelo wokuthi abulawe njengoba adutshulwa emagcekeni asenkantolo,” kusho ufakazi. Utshele inkantolo ukuthi uMdweshu nguyena owacebisa igenge yakhe ukuthi ibulale ofakazi ukuze kuqedwe ubufakazi. Uthe uMdweshu nguyena owatshela uMbanjwa noMcobothi ukuthi uNdovela wayezoya nini enkantolo ayofakaza njengoba abona kumakhompuytha amaphoyisa njengoba wayeyiphoyisa. Lo fakazi uthe babezwana noMdweshu kodwa ubudlelwano babo babuye bashintsha ngokuhamba kwesikhathi. “Ngesikhathi sisazwana kahle nommangalelwa wokuqala bebengazisa uma bezobamba imihlangano kodwa bagcina bengasangitsheli sengizwa kuthiwa bebehlangene ngabe sengiyabona ukuthi ubudlelwano sebushintshile,” kusho ufakazi. Utshele inkantolo ukuthi uMdweshu uqale ukungenelela embangweni wokudayiswa kwezindlu nemibhede njengomuntu obezokhuza kodwa wanede wabona ukuthi kukhona imali wagcina esengena egamanxa “Eqala eza kimi wayezosiza kuthe esebone imali engangiyiqoqile, waqala washintsha wafuna imali iqoqwe nguyena mina babe sebengihlehlisa negenge yakhe,” kusho ufakazi. Uthe bebeqoqa uR50 ikhanda lomuntu, ezindlini ezingu-64, indlu ngayinye inemibhede engu-4. Ufakazi uthe imali ibiqoqwa ukuze kuthengwe izibhamu nezinhlamvu zokubulala izitha kuphinde kugwazelwe amaphoyisa aseMlaza. “UMdweshu nguyena obehamba ayofuna izibhamu nezinhlamvu ezingekho emthethweni ukuze kubulawe abantu base-block R, athi enye imali izogwazela amaphoyisa,” kusho ufakazi. Uthe uMdweshu uke wabhala incwadi yohlu lwezikhalo egameni lomphakathi eyanikwa isikhulu uMnuz Joe Nene ophikweni loMnyango weZindlu eMkhandlwini weTheku lapho kwakukhona namagama abantu okwakumele badingiswe ehostela ngoba ebasola ngokuba wuhlupho. Ufakazi uthe labo bantu okubalwa kubo izinsizwa zakwaMthembu (uBongani noWilliam), Pina, Thokozani Machi, Bongile Tsepo Hlambela nabanye bagcina bebulewe. Uqhube wathi uMdweshu akagcinanga lapho waphinde wahlela nemashi eyayiya esiteshini samaphoyisa eSiphingo eyayihlose ukuthi kuxoshwe umphathi wabaseshi ayemsola ngokuphenya abaseshi baseMlaza ababegwazelwa. Lo fakazi izolo ubehlohlwa ngemibuzo ngumshushisi uSenior Advocate Dorian Paver kanti namhlanje kulindeleke ukuthi ahlohlwe imibuzo ngummeli kaMdweshu, * -Adv Martin Krog. Icala liyaqhubeka. 