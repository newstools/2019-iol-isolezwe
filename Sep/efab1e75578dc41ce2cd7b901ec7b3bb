Lezi zindaba zivele esithangamini seWholesale&Retail Sector Education and Training Authority (W&RSETA) ebesikwiDurban Business Fair eqhubeka eNkosi Albert Luthuli International Convention Centre, eThekwini. UMnuz Sanele Hadebe ongumnikazi we-AGL uthe osomabhizinisi bakuthola kuwumqansa ukudayisa imikhiqizo yabo ezitolo ezinkulu ngoba kunemicikilisho eminingi. “Uma ufuna ukudayisa ezitolo ezinkulu bakutshela ukuthi kufanele ulandele imithetho ethile okuzothi uma uyilandela kudingeke imali. Uma unyusa intengo yomkhiqizo uvele utshelwe ukuthi ubiza kakhulu. Sikhishwa inyumbazane yizitolo ezinkulu,” kusho uHadebe. UMnuz Sindiso Malaku oyiSMME Support Manager eW&RSETA uthe banezinhlelo zokuthuthukisa osomabhizinisi abancane ukuze bakwazi ukudayisa imikhiqizo yabo ezitolo ezinkulu. Uthe uxhaso lwabo luyabasiza osomabhizinisi ngoba bayakwazi ukuzikhangisa ezitolo eziningi balandele nemithetho okufanele ilandelwe uma uzodayisa impahla yakho ezitolo ezinkulu. Ugqugquzele osomabhizinisi abamnyama ukuthi basekane ukuze amabhizinisi abo ezophumelela. “Sihlale sizwa abantu bekhala ngamabhizinisi abokufika kodwa manje sekukhona izinxanxathela zezitolo emalokishini ezithatha umsebenzi wezipaza. Kufanele sisekane singosomabhizinisi abamnyama nesizwe esimnyama sonkana. “Uma sikhala ngabokufika abagcwele emalokishini angithi yithina esibaqashisele izindawo, yithina esithenga ezitolo zabo. Asifunde ukuthenga impahla yakuleli, edayiswa ngabantu bakuleli ezitolo zabo nasezipaza zabo,” Uthe ababashiyi ngaphandle abadayisi basemgwaqweni ngoba nabo bangosomabhizinisi ababalulekile emnothweni wezwe. “Sinezinhlelo zokuthuthukisa amakhono abadayisi basemgwaqweni ukuze bakhule babe yizinkampani eziqasha abantu. Sibasiza ukuthi amabhizinisi abo angawi. Sinezinhlelo zokubasiza ngamakhono zezinsuku ezimbili bathole izitifiketi noR2 000. Siyabaxhasa ngengqalasizinda uma bedinga amafriji, izitofu zokupheka nokunye okuningi,” kusho uMalaku. UNkk Lindiwe Zuma ohweba enkabeni yeTheku uthe bayajabula ukuba nezithangami ezifana nalezi ngoba zibavula amehlo zibalethele ulwazi eduze. Uthe uyafisa kusungulwe ososeshini abazosiza abadayisi basemgwaqweni ukuze bathenge impahla ngemali encane.