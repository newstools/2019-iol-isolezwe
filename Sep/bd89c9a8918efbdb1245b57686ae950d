Kulesi sigameko kushone uMnuz Toto Dumakude (20) okuthiwa ugwazwe iwele lakhe abelilamula ngesikhathi lilwa nomndeni wabo ekhaya. UMnuz Mzwandile Shezi ongumakhelwane ocelwe ngumndeni walawa mawele ukuthi alandise leli phephandaba ngokwenzekile, uthe bashaqekile ngokwenzekile ngoba into efana nale ibiqala ukwenzeka endaweni yabo. UShezi uthe lawa mawele abekade ekwakhe emsiza ngokumlungisela izintambo zikagesi ngeSonto emini ngaphambi kokwenzeka kwalesi sigameko. Uthe abe esehamba eya kwenye indawo eyozijabulisa kanti ntambama ngabo-7 ebusuku abuyile ekhaya esezikhothele. “Ekhaya lo omunye (oboshiwe) ufike waxabana namalunga omndeni egcekeni kodwa akucaci ukuthi ingxabano ibisuswa yini. “Lo omunye (oshonile) ubethi uyalamula ngoba ebona umfowabo exabana nomndeni. Lo oboshiwe ube esethatha ummese wagwaza lo omunye (umufi) wabe eseyahamba kubo,” kusho uShezi. Uthe umufi ushonele khona lapho kanti umsolwa ube eseshayelwa ucingo ngumngani wakhe owenze sengathi umfowabo akashonile, omyalele ukuthi ungakuphi wabe esefika wamthatha wamyisa emaphoyiseni. “Unina walezi zingane uphatheke kabi kakhulu ngale nto emehlele ngoba into ebingalindelekile, uyakhala,” kusho uShezi. Uthe nabo bengomakhelwane bashaqekile kakhulu ngoba bayaqala ukubona into enje yenzeka endaweni yabo. Okhulumela amaphoyisa KwaZulu-Natal, uLt Colonel Zwane, uthe amaphoyisa aseMsinga abophe umlisa oneminyaka engu-20 obulele iwele lakhe. Umsolwa uvele eNkantolo yeMantshi eMsinga izolo. Icala akucaci ukuthi lihlehlele inini ngoba idokodo belisagcinwe enkantolo.