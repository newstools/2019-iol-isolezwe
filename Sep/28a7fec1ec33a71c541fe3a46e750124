Lokhu kushiwo uNgqongqoshe wezokuThutha KwaZulu-Natal, uMnuz Mxolisi Kaunda, izolo ngesikhathi yena noNgqongqoshe wezamaSiko nobuCiko eKZN, uNksz Hlengiwe Mavimbela besemkhankasweni wokuhlola abamabhasi namatekisi azothwala izintombi nto eziya eMhlangeni. Uthe umkhankanso wokuhlola amabhasi namatekisi azothwala izintombi uqale ngoMsombuluko, izolo ongqongqoshe bebesemahhovisi oMnyango wezokuThutha, eMdloti. UKaunda unxuse umphakathi ukuthi ubambisane nomnyango emkhankasweni wabo wokuhlolwa kwamabhasi namatekisi, ukuze kugwenywe izingozi ezidalwa ukusetshenziswa kwamabhasi namatekisi angekho esimeni. “Kulokhu asizogcina ngokuhlola izimoto sizobuye sihlole nokuthi abashayeli abaphuzile yini. Lokhu sikwenzela ukuthi singabi nezingozi ezibandakanya amabhasi noma amatekisi athwele izintombi. Ngo-2013 salahlekelwe yimiphefumulo engu-12 yezintombi ezingozini ezenzeka ngesikhathi salo mkhosi. Muva nje silahlekelwe yizintombi eziyisithupha engozini yetekisi ebinezintombi nto ebeziphuma emcimbini wokuzilungiselela ukuya emhlangeni, eMsinga,” kusho uKaunda. Uqhube wathi bafisa kwaziwe ukuthi uma uvakashele kulesi sifundazwe uphephile ukuze izivakashi ezifisa ukuvakashela khona zizobona ukuthi eMkhosini woMhlanga kuphephile, zingesabi. UNksz Mavimbela uthe konke sekumi ngomumo ngomkhosi okulindeleke ukuthi uhanjelwe yizintombi nto ezibalelwa ku-20 000.