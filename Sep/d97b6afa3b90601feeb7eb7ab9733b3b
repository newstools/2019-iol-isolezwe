ZIMKHALELE owesifazane osolwa ngokushaya umyeni wakhe ngebhodlela lemayonnaise washona e-Aliwal North e-Eastern Cape ngoMgqibelo. Kusolakala ukuthi laba bashadikazi bafike ekhaya 'bebukhile' bebuya ezitolo ukuyothenga ngoLwesihlanu. Ebusuku babe nengxabano, "umufi oneminyaka engu-33 washaya umsolwa ngewisa ekhanda ngesikhathi epheka," kusho uWarrant Officer Moitheri Bojabotsena. Kusolakala ukuthi umsolwa ube eseziphindiselela wajikijela umufi ngebhodlela lemayonnaise. "Amabhodlela asike umufi engalweni yakhe yangakwesokudla wopha kakhulu. Abezimo eziphuthumayo babiziwe kepha umufi wenqaba ukwelashwa. Labashadikazi babe sebeqhubeka nokuphuza base belala," kusho uBojabotsena. Umsolwa uthe ubone ukuthi umyeni wakhe useshonile ngakusasa ekuseni. "Amaphoyisa aqale uphenyo abe esebopha umsolwa. Kulindeleke ukuthi avele enkantolo namhlanje," kusho yena.