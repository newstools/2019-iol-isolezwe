BAZOVELA namhlanje enkantolo yemantshi eThekwini abafana ababili abasolwa ngokubulala umfundi waseSastri College, uMoteni Walters, owadutshulwa wabulawa ngoLwesine ngesontol eledlule. Okhulumela amaphoyisa KwaZulu-Natal uLieutenant Colonel Thulani Zwane uthe abasolwa abaneminyaka engu-14 no-15 baboshwe amaphoyisa aseBerea bavulelwa icala lokubulala. UZwane uthe bazovela enkantolo yezingane enkantolo yemantshi eThekwini namhlanje. “Lesi sigameko senzeke ngoLwesine kuWarwick Avenue ngo-3.20 ntambama, lapho kwadutshulwa khona umfundi oneminyaka engu-15, edutshulwa ngabanye abafundi afunda nabo. Walimala esiswini waphuthunyuswa esibhelela lapho ashonela khona. Ekhuluma ngaphambi kokuvela kwabasolwa enkantolo udadewabo kaMoyeni, uNksz Marilyn Moyeni, uthe abakaziqali izinhlelo zokufihla. “Silinde umbiko kadotokotela ohlaziya isidumbu. Sizobe sesibuyela ekhaya eZimbabwe lapho azofihlelwa khona.” Ubabekazi kaMoyeni, uNksz Baeula Tsodzo wazise iEast Coast Radio newswatch ukuthi umshana wakhe ufele ukuzisukumela ehlukunyezwa esikoleni. 