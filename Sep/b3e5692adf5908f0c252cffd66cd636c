UMboweni, obethula umbiko wakhe emhlanganweni, uveze ukuthi ukuqoqwa kwentela kuphoxile yize bese kukhushulwe ne-VAT. Uthe umnotho untekenteke futhi osomabhizinisi bayasokola ngenxa yomthwalo wentela. Umbiko oputshukele abakwa-Fin24 uveze ukuthi ama-etolls neRoad Accident Fund kucindeza uhulumeni ngakwezezimali. UMboweni uthe kuyingozi kakhulu ukuthi uhulumeni azeseke ngemali kube kumele zizenzele zona inzuzo. UMboweni uthe isikweletu se-Eskom sikhulu kakhulu. Uthe njengoba uhulumeni elokhu ekhipha imali lokhu kuzoba yinkinga, wanxusa ukuba izinto zenziwe ngendlela ehlukile. UMboweni uthe kuzomele kuphele ukutakula ezinye izinkampani zikahulumeni, okungcono zidayiswe kwabazimele, ukuze zizosebenza ngendlela. UMboweni ngaphambilini wake wazwakalisa ukuthi kungadayiswa i-SAA ne-Eskom. Ukugxekile nokuholela izikhulu eziphezulu kulezi zinkampani zikahulumeni imali enkulu kakhulu, nokulungisa ingqalasizinda okubiza kakhulu.  