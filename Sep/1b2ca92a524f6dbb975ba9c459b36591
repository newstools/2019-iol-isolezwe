UMnuz Mxolisi Kaunda ukhulume enkonzweni yomngcwabo ehholo lomphakathi eThuthuka khona eSigodini. Kuthiwa phakathi kwabasolwa kukhona nabebesanda kuphuma ejele ngamacala anzima. Abantu abebengcwatshwa badutshulwa besesitolo sendawo eDinangwe ngesonto eledlule. UKaunda uthe useyalele abaphenyi becala ukuba bafake ofakazi ngaphansi kohlelo lokuvikelwa wuMbuso ngoba udaba lubucayi kakhulu. “Into enokusihlupha kakhulu wukuthi sifike sibophe abantu abenze ubugebengu bese kuba nzima ukuthola ofakazi ngoba abantu bayasaba. Sengicele abaseshi ukuthi ofakazi bavikelwe ukuze basinike ubufakazi ngaphandle kokwesaba,’’ kusho uKaunda. FUNDA: Bavele enkantolo abasolwa ngokubulala abawu-6 eMgungundlovu Wexwayise izigebengu ngokuthi azoke zizame ukuhlasela amaphoyisa zizowukhomba umuzi onotshwala ngoba ami ngomumo. Uthe uzwile ngandlebenye ukuthi isigameko sihlobene nodlame lwamatekisi wathi kodwa uhulumeni uzobhekana nezigilamkhuba ngaphandle kokwesaba. “Sakubeka kwacaca ukuthi uma kukhona abafuna ukusebenza umzila ngezibhamu ukuthi asiwona uhulumeni ontekenteke futhi ngeke sivume ukwesatshiswa yilabo abathi bahlomile. Uma bezibona ukuthi bahlome ngaphezu kukahulumeni abaphumele eshashalazini sibhekane nabo.” UKaunda uphinde wanxusa abaseshi ukuthi basebenze ngobunono banganyanyalati ukuze kube necala eliqinile ngasohlangothini loMbuso babhadle ejele abasolwa. Amaphoyisa anconyiwe ngomsebenzi wawo omuhle wokubopha abasolwa kungakapheli ngisho amahora angu-72 isigameko senzekile. Lesi sigameko sishiye amalungu omphakathi ethuthumela. UKaunda uthembise umphakathi ukuthi amaphoyisa asazophithiza kule ndawo ubusuku nemini ukuze abhekane ngqo nemigulukudu emincisa abantu. Phakathi kwababulewe wuNksz Nobuhle Zondi, Mnuz Mzwakhe Mdlalose, Mnuz Thamsanqa Shange, Mnuz Thabani Gumede, Mnuz Lungisani Shezi noMnuz Sibonelo Maharaj.