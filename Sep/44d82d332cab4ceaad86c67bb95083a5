ININGIZIMU afrika ibhekene nesihlava sodlame olubhekiswe kubantu besifazane nabantwana, kusho uMengameli wakuleli uMnuz Cyril Ramaphosa ngesikhathi ethula inkulumo embuthanweni wobuholi ePhalamende ngoLwesithathu. URamaphosa uthe, kudingeka isijeziso esiqinile kanti uhulumeni uzimisele ngokuthi umbuso uvikele ibheyili kubasolwa ababhekene namacala okudlwengula noma ukubulala abesifazane. "Amadoda agwetshwe udilikajele ngalamacala akufanele akhishwe," kusho uRamaphosa. URamaphosa ubekhuluma esithangamini sephalamende kulandela isiteleka esaqubuka emasontweni amabili edlule ngokudlwengulwa nokubulawa kwesitshudeni namanye amacala ethusa izwe. "Simile esiphakamisweni sethu sokuthi umbuso uphikise ibheyili kubasolwa ababhekene necala lokudlwengula nokubulala abesifazane nezingane nokuthi labo abatholwe benecala, bangakhishwa ngoshwele, kanti futhi uma begetshwe udilikajele lokhu makube njengoba kuchazwa- impilo yabo yonke ejele," kusho yena. URamaphosa uphinde waveza ukuthi uzizwile iziphakamiso zokuthi uhulumeni amemezele iNingizimu Afrika njengezwe elisesimweni esibucayi ukuze kuliwe nodlame olubhekiswe kwabesifazane. Kusale kancane ukuthi asimemezele kepha wethembisa ukuthi "kuzokwenziwa izinguquko ezifanele kwimithetho nemigomo yakuleli ukuqinisekisa ukuthi abahlukumeza abesifazane nezingane bayajeziswa". Uthe, okwamanje uhulumeni ubeke izinhlelo eziphuthumayo ezizolandelwa ezinyangeni eziyisithupha ezizayo. Lezinyathelo zizosetshenziswa yikomiti lasehhovisi likamengameli. Izinyathelo ezizothathwa zizofaka ukulwa nokuhlukunyezwa kwabesifazane nokuthuthukisa umthetho olwa nezigebengu, ukuqinisekisa ukwesekwa kwabagilwa nokuthuthukisa umnotho wabesifazane. Lolu hlelo angeke lubekelwe imali ekhethekile kepha, "yonke iminyango ethintekayo kulokhu izocelwa ukuba iqhakambise ukuthola izimali zokulwa nokuhlukunyezwa kwabesifazane". URamaphosa uthe, lokhu kuzoqashwa nguSozimali kaZwelonke kanye nehhovisi likamengameli.