USHIYE isikhala esikhulu emndenini wakhe owayengumphathi we-African Global Operations, ebiyaziwa ngeBosasa, uGavin Watson ozobekwa endlini yakhe yokugcina ngoLwesibili ePort Elizabeth. UWatson udlule emhlabeni ngoMsombuluko wangoSepthemba 26, engozini yemoto ngaphandle kwase-OR Tambo International Airport. Abazokhalisana nomndeni wakwaWatson bahlanganyele eFeather Market Hall maphakathi nedolobha, lapho kuzohlonishwa khona uWatson, ochazwe njengomuntu obethanda uNkulunkulu. Phakathi kwabahambele lenkonzo yomngcwabo kukhona owayengumengameli wakuleli uMnuz uJacob Zuma nowayenguNgqongqoshe wezokuVikela uMnuz Charles Nqakula. UWatson uke waba sematheni ngenkathi owayeyisikhulu esiphezulu seBosasa uMnuz Angello Agrizzi eveza ukuthi uWatson wayengubhongoza ekutholakaleni kwamathenda abiza izindodla zemali kuHulumeni ngokungemthetho. UWatson ubesenqume ukuziphendulela kulezi zinsolo zika-Agrizzi ngaphambi kokuthi adlule emhlabeni. U-Agrizzi watshela ikhomishini ephenya ngokulawaulwa kombuso yidlanzana ukuthi wanikezwa umsebenzi wokuqoqa imali yokugwazela ukuze ezoyinikeza uZuma. U-Agrizzi waveza nokuthi wayephatha isikhwama seLouis Vitton esinemali eningi, ayinikeza owayenguSihlalo webhodi leSouth African Airways uNkk Dudu Myeni. Owayengumdlali wamabhokobhoko uMnuz Charles Kleinbooi uchaze uWatson njengomuntu onenhliziyo enhle, ohlezi ejabule futhi okholelwayo kunkulunkulu. Abazosiza ngokuqukula ibhokisi lomngcwabo kukhona indodana kamufi uMnuz Roth Watson, uMnuz Arno Van Deventer kanye nabashana bakhe uJared, Daniel no Valence Watson. 