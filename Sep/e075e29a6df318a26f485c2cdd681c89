UMHOLI we-EFF uMnuz Julius Malema uyayichitha eyokuthi kubuyiswe isigwebo sentambo njengoba abanye abantu bephakamisa lokhu kulandela izehlakalo zokubulawa nokuhlukunyezwa kwabantu besifazane. UMalema ekhuluma esithangamini sabezindaba uthe akaboni isigwebo sentambo singaba isisombuluko kule nkinga wathi okungagcina sekwenzeka ukuthi kungabulawa abantu abamnyama ngesigwebo sentambo kokunye kubulawe abantu abangenacala. “Isizathu esenza ngingakweseki nhlobo ukuba kubuye isigwebo sentambo kuleli ingoba ezomthetho zakuleli ziyabiza, umuntu ongakwazi ukuthola ummeli uma ebhekene necala angalazi kungenzeka icala limlahle bese ebulawa ngoba engakwazanga ukuzivikela ngendlela. Kumele kube nezinye izindlela esilwa ngazo nalesi sihlava. Izinkantolo kwazona kumele zenze kube into enzima ukuba othinteka ecaleni lokudlwengula angakwazi ukuthola ibheyili noma ikanjani. Sikhathazekile kakhulu ngokuhlukunyezwa kwabesifazane kuleli,” kusho uMalema. FUNDA: UMalema uzovulela ungqongqoshe icala ngokubulawa kuka-Uyinene UMalema ukhuluma kanje kulandela ukuvungama kwezitshudeni emuva kokubulawa ngesihluku kwesitshudeni saseNyuvesi yaseKapa u-Uyinene Mrwetyana okusolwa umsebenzi wasePosini. UMalema uthe bazovulela icala uNgqongqoshe wezokuXhumana nezamaPosi uNkk Stella Ndabeni-Abrahams ngoba kwaqashwa umuntu onamacala ePosini.  