UMnuz Thabiso Scebi, umfowabo ozalwa uyise omncane uLindani, kanye noBanele Hlongwa badutshulwe babulawa ngamadoda angabonwanga angene endlini ebebehleli kuyo avulela ngenhlamvu. ULindani noBanele bashonele endaweni yesigameko, uScebi washonela esibhedlela. UNkk Gabisile Hlongwa, unina kaScebi obekhona kulo muzi ohlaselwe, uthe bese elele ngesikhathi ezwa kuqhuma isibhamu kwenye indlu. “Ngithe uma ngifika kule ndlu obekuqhuma kuyo isibhamu ngangafica muntu obehlasela, ngafica izingane sezilele phansi. “Angikwazanga ukubuza ukuthi obani ababahlasele ngoba bese sizama ukutholela ababili ebebesaphila usizo. “Ngesikhathi befika angizange ngikhulume nabo ngoba bese ngiyolala mhlawumbe bengizozwa ukuthi bakhona yini abaxabene nabo kodwa kuyabonakala ukuthi abahlaseli bebeqonde bona ngoba bahlasele bona,” kusho yena. Ngokuthola kwaleli phephandaba abafi bebehamba ngeveni belayisha abantu kwesinye sezitolo eBhamshela emini baxabana nabanye abashayela amaveni ngoba ababhalisile. UMnuz Jabulani Mbanjwa, osebenzela umphakathi kule ndawo, uthe sekubulawe abantu abayisithupha ezinsukwini ezingu-10 bonke bayadutshulwa kodwa akutholakali ukuthi badutshulwa ngobani. “Sididekile ngoba uma sikhuluma nemindeni asitholi lutho kanjalo namaphoyisa awatholi lutho ekuphenyeni kwawo kodwa abantu bayafa,” kusho yena. UNdunankulu waseMathulini, uMnuz Myekeni Bhengu, uthe sekukaningi behlangana nomphakathi kuphenywa ukuthi uyini umsuka wokubulawa kwabantu kodwa ayitholakali impendulo. “Sifike sizwe ukuthi kunemindeni elokhu intshontshana, uma sesifuna ukwazi ukuthi yimiphi imindeni eyaqala ukuxabana, singatholi ngoba abantu abafuni ukukhuluma. OkwakaHlongwa kona kuxakile ngoba emasontweni ambalwa isalukazi sakhona sitholakale sibulewe saphonswa eweni. Kungakapheli nenyanga kwenzekile lokhu sekubulawa abafana bakhona. Ngakolunye uhlangothi kuthiwa bake baxabana nabashayeli bamaveni kulayishwa kodwa uma uthi uyalandela ukuthi ngabe lokho kuxabana bekungaholela ekutheni kufe abantu abangaka? Ayiveli impendulo,” kusho yena. UMnuz Gobi Chamane, okhulumela usoseshini waseBhamshela, uthe amaveni awayona ingxenye kasoseshini ngakho akukho angakuphawula ngokwenzeka khona. UCol Thembeka Mbele uthe amaphoyisa aphenya amacala amathathu okubulala kulandela ukudutshulwa kubulawe abesilisa abathathu kwabane besendlini. Uthe imbangela yokuhlaselwa kwabo ayaziwa.  