UDkt Blade Nzimande ubedlulisa amazwi enduduzo emndenini kaSandile Ndlovu obenza unyaka wokuqala ezifundweni zobunjiniyela. Ushonele esibhedlela ngoMgqibelo kulandela ukuhlaselwa esegumbini lokufunda emasontweni amabili edlule. UNzimande uthe uyasijabulela isinyathelo sokumiswa emsebenzini kwenhloko yezokuphepha kulesi sikhungo okuthiwa kwakumele yenze isiqiniseko sokuthi amakhamera ayasebenza. Izitshudeni zaphoqa inyuvesi ukuthi iveze izithombe ezithathwa yikhamera yenyuvesi ukuze kuvele ukuthi uNdlovu wahlaselwa ngubani kwathiwa yayingasebenzi ngalolo suku. “Izikhungo zemfundo ezokufunda aziyona indawo yokufuya izigebengu nendawo yokwephulwa komthetho. Ngilindele ukuthi inyuvesi ivikele izitshudeni nempahla yesikhungo.” Usho kanjena nje uNzimande abafundi abayisishiyagalolunye bakulesi sikhungo, kubalwa nomengameli weSRC uThamsanqa Memela, badedelwe yiNkantolo yeMantshi yaseThekwini, ngebheyili kaR2000 umuntu emunye ngoLwesihlanu ngokuhola umbhikisho onodlame wokukhonondela ukuphepha kulesi sikhungo nokuzama ukubulala unogada. UThamsanqa Memela nozakwabo, uSolathiso Dlamini, Thabiso Mathenjwa, Sinqobelene Jula, Luzuko Stali, Thobani Khanyeza, Mluleki Mkhize, Thabo Mkhwela noSinqobile Myeni basolwa ngokuzama ukushisa unogada wakulesi sikhungo ngophethroli nokucekela phansi impahla yesikole ngoLwesithathu. Izitshudeni kuthiwa zazibhikisha zikhala ngokuthi inyuvesi ayiphephile kulandela ukuhlaselwa kukaNdlovu. Okhulumela amaphoyisa KwaZulu-Natal, uLt Col Thulani Zwane, uthe akukaboshwa muntu ngokugwazwa kukaSandile. Izitshudeni kuthiwa zazimasha zithi zifuna isikhungo singabe sisaziqasha izinkampani ezizimele zonogada. Bezithi akumiswe inkampani yonogada ekhona njengamanje. Ngesikhathi zimasha kuthiwa zaphonsa amatshe namabhodlela anophethroli kwelinye lamabhilidi enyuvesi. Unogada okuthiwa wayezama ukuzikhiphela ngaphandle kuthiwa zambhunyela ngophethroli. Ummeli wabasolwa, uMnuz Ayanda Khanyile, utshele inkantolo ukuthi bazoliphika icala abathweswe lona. Icala lihlehliselwe uDisemba 4.  Bheka umbono wephephandaba ekhasini 20