UDkt Ntuthuko Junda Mahlaba ulimale ebusweni nangasehlweni waba nephuphusi emuva kokushawa ngesibhakela ezama ukubaleka ngoLwesithathu ngesikhathi abasebenzi bekhiphe amakhansela ngendluzula ehholo abebehlangene kulo bedingida izindaba zomkhandlu eFarmers Hall. Kulamule abaqaphi bakhe abamgijimise bemvikela nasemakesini abejikijelwa ngawo namanye amakhansela bayomfaka emotweni, babaleka. Lokhu kuthiwa kuqale emuva kokuba ekuseni ngehora lesishiyagalolunye abasebenzi bezame ukungena ngenkani eFarmers Hall bezophazamisa umhlangano ngoba bebona kumaselula abo ukuthi imali ayiphelele kodwa behluleka. Kuthiwa emuva kwalokho bathathe amaloli ezicishamlilo zikamasipala bavala ngawo umgwaqo ongenela kuleli hholo benzela ukuthi kungabibikho okwazi ukungena nokuphuma. Okhulumela umasipala uDkt Dumisani Thabethe, uthe iMeya uMahlaba yize ilimalile kodwa ayilivulanga icala ngokuhlaselwa kwayo. “Laba basebenzi sibe nomhlangano nabo baxoxa nemenenja kamasipala ibachazela ukuthi yize imali yabo yale nyanga yokusebenza izikhathi ezengeziwe ingene emiholweni yabo ingaphelele kodwa isimo esizolungiswa ngokushesha. “Kuvunyelwane kahle ngalokho sahlukana. Kuthe kusenjalo bavele bathukuthela baqonda eFarmers Hall lapho obekuhlangene khona amakhansela bafike bazama ukuphazamisa umhlangano kodwa behluleka. Basuke lapho basivalela ngaphakathi ehholo amahora amane singakwazi ukuphuma. Nokho ngesikhathi besivalele izinhlelo ebezibhungwa ngamakhansela ziqhubekile ngaphakathi kodwa bekungukuthi akekho okwazi ukuphumela ngaphandle ngoba bebevalile bevimbe nemigwaqo ngamaloli okucisha umlilo,” kuchaza uThabethe. Uqhube wathi kule mali yokusebenza eyengeziwe abakhala ngayo bekungeyale nyanga kuphela kodwa nakhona akuyona imali enkulu ngoba uma umuntu bekumele aholelwe amahora angu-16 engeziwe, uholelwe uhhafu. UThabethe uthe yize kwenzeke lesi sigameko sokulinyazwa kweMeya uMahlaba kodwa ubengakezwa ukuthi zikhona yini izinyathelo ezizothathelwa abasebenzi. Izolo imizamo yokuthola uMahlaba ayiphumelela ngoba ucingo lwakhe beluvaliwe. UDkt Koos Voster oyikhansela le-IFP uthe indlela laba basebenzi abebethukuthele ngayo bebengalawuleki. “Mina ngisizwe ukubona imoto yomunye umngani wami oyinhloko yabaqaphi uPeter Murray okuthe uma eyophuma ngesango ngavele ngancika kuye ngalandela yena ngakwazi ukuphunyuka ngoba laba basebenzi bebekhombisa intukuthelo kubo bonke abantu hhayi kuMeya kuphela. Nokho ngiyakuqonda ukucasuka kwabo ngoba abanye banemizi abayikhokhelayo nezimoto abakubale kulo mholo owengeziwe. Inkinga umasipala akafuni ukukhuluma iqiniso asho ukuthi awunamali njengoba kulo mhlangano ophazanyisiwe besiyonciphisa izinto umkhandlu okumele uzenze, sibuyekeza kahle isabelo mali ngoba ekuqaleni senziwa kodwa asangenela ngoba imali ayisekho kwacaca ukuthi izinto zika-2019/2020 azizukwenziwa ezinye ngoba imali ayikho. Empeleni sibhekene nesimo lapho umasipala kumele unqamule imali engu-R200 million kuphinde kudilizwe abasebenzi ukuze kube nemali yokuyisa izidingo kubantu ngoba umkhandlu awusenamali nhlobo,” kusho uVoster. Uthe izolo ugcine esebikela umphakathi ukuba ungawukhiphi udoti ngoba abasebenzi batelekile njengoba begcine bengafikanga emsebenzini ngemuva kwesigameko sangoLwesithathu.