Unina walo mfundi (9) ofunda eNtulufakazi Primary, uthe ingane yakhe yagcina ngoMsombuluko esikoleni ngoba isiyasaba. Wezwa ukuthi ingane yakhe iyahlukunyezwa esikoleni ngesikhathi ibuya ishayiwe emasontweni amabili edlule. Uthole ukuthi ihlukunyezwa ngomunye umfundi omdala kunayo. Unina womfundi utshele Isolezwe ukuthi ngokujwayelekile ingane yakhe inikezwa uR5 wokuphatha esikoleni nsuku zonke. Kodwa ibisinomkhuba wokuntshontsha imali engamaphepha ekhaya. “Ngithole ukuthi ingane yami ihlukunyezwa ngomunye umfundi owenza uGrade 5 khona kulesi sikole. Kuthiwa njalo ufuna ngenkani imali enganeni. Ngosuku ashaywa ngalo umntanami, uthe kwasekuphume isikole, lo mfana omhlukumezayo wamshayela ukuthi imali ubengasayiphethe,” kusho umzali womfundi. Uthe udaba walubika esikoleni kwaba nomhlangano ngoMsombuluko odlule nephini likathishanhloko. Unina walo mfundi uveze ukuthi ubiziwe nomzali wengane esolwayo kodwa umzali wayo wakhombisa ukuyivuna. Uveze ukuthi okumphatha kabi wukuthi esikoleni batshelwe ukuthi udaba kumele balulungise bona ngaphandle ngoba alwenzekanga emagcekeni esikole. “Angazi ukuthi ingane izovikelwa ngubani uma nesikole siziqhathulula. Kumanje kuthiwa lo mfana wasabisa ingane yami ukuthi usazoyiphinda ngoba imcebile,’’ kusho lo mzali . Uthe ingane ayisafuni ukuya esikoleni futhi akazi ukuthi uzokwenzenjani uma kuvulwa izikole. Okhulumela uMnyango wezeMfundo esifundazweni, uMnuz Sihle Mlotshwa, uthe bazokhuluma nehhovisi lesekethe ukuqiniseka ukuthi lo mfundi uyabuyela esikoleni futhi avikeleke. UMlotshwa usigxekile isenzo sokuhlukunyezwa komfundi, okuwumkhuba ojwayelekile ezinganeni.