LIZINGQOKLOZE ngesibhamu ngosuku lokuzalwa iphoyisa okuthiwa bese liphanjanelwa yikhanda eDesai ngakwaNdengezi ngoMsombuluko. USergeant Sandile Couch (37) obekungusuku lwakhe lokuzalwa izolo, obeyiphoyisa ophikweni olusebenza ngezinja esiteshini samaphoyisa ePinetown, kuthiwa uzidubule ngesibhamu ekhanda esemzini wakhe izolo ekuseni. Umkakhe, uNkk Lungiswa Couch, uthe umyeni wakhe ubenenkinga yokubuye aphanjanelwe yikhanda ebinesikhathi eside yamqala nobekumqinisa kakhulu uma ephuze utshwala. “Sivuke ekuseni kungekho nkinga. Ngesikhathi ngisaphumile ngikwelinye igumbi ngizwe ukuqhuma kwesibhamu ngaphuthuma ngiyobheka ukuthi kwenzekani. Ngishaqeke kakhulu ngimfica eguqe ngamadolo enenxeba lokudutshulwa ekhanda kugcwele igazi kunesibhamu eceleni kwakhe. Ngibe sengihlaba umkhosi,” kusho uNkk Couch izinyembezi zilokhu zehle njalo. Uthe kwenzeka lesi sigameko nje ngeSonto leli phoyisa ubelihambise kumuntu owelapha ngokwesintu ngenxa yayo inkinga yokuphanjanelwa yikhanda. UNkk Couch uthe ngenxa yesimo somyeni wakhe ubesejwayele ukuwufihla ukhiye walapho kuhlala khona isibhamu akazi ukuthi uwuthole kanjani njengoba ezidubulile. Usola ukuthi kungenzeka ukuthi wake wabona lapho ewufihla khona. Ngesikhathi Isolezwe lifika kwaCouch bekugcwele izimoto kukhona nezamaphoyisa. Bekuphithizela egcekeni omakhelwane bezobhonga emswaneni. Ngesikhathi izintatheli zingena kulo muzi, uNksz Thokozani Maphumulo, ongunina kaSandile, uthe ukufa kwendodana yakhe kumshaqise kakhulu kangangoba akuvumi nokuthi akhulume. “Okubuhlungu wukuthi bese ngingakwazi nokusondela endodaneni yami ngoba umakoti ubethi njengoba ibibuye iphanjanelwe wumqondo ibithakathwa yimina,” kusho uNksz Maphumulo. Uthe uke wezwakala ehebeza othile emtshela ukuthi akamfuni emzini wendodana yakhe okuvele ukuthi ungudadewabo kamakoti. Ubelimisa ngembaba elokuthi nguyena (lo obemhebeza) obenza indodana yakhe iphuze ngokweqile igcine isilahlekelwa umqondo. Yize kuvele ukuthi leli phoyisa lizidubulile abanye abakhulume neSolezwe bezwakalise ukungakholwa wukuthi belingazibulala ngoba belingumuntu obezilungele lingajwayele nokuphatha isibhamu kodwa liziphuzela utshwala nje. Okhulumela amaphoyisa KwaZulu-Natal, uCaptain Nqobile Gwala, uthe kuvulwe idokodo ngokuzibulala kwephoyisa. Icala liphenywa esiteshini samaphoyisa eMariannhill.  