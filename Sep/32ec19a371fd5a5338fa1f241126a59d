“Sijabule ukuthi sikugwemile ukungena kwinzikamnotho yesithathu iminyaka ilandelana. Kodwa kufanele sikhumbule ukuthi umnotho awukakhuli ngendlela efanele. Imikhakha ekhulayo kubalwa owokumbiwayo okhule ngo-14.4%, owezimali ngo-4.1%, owezohwebo ngo-3.9%, uhulumeni-3.4%, ugesi-3.2%.” Ukukhiqizwa kwempahla kukhule ngo-2.1%. “Ezokumbiwa azikhulanga kodwa ziyaqhubeka nokwehla. Umehluko ngukuthi bekuphazamisekile ukusebenza ngenxa yesiteleka, amaholidi kaKhisimusi nokunye. Umkhakha okhule ngempela owezohwebo, okuhlanganisa impahla ethengwa yizitolo.” UMnuz Sanford Mazhindu okhulumela i-UASA eyayibizwa nge-United Association of South Africa, uthe bayajabula ukuthi umnotho wakuleli uyakhula kodwa bakhathazekile ukuthi awekho amathuba omsebenzi amasha asedalekile. “Ngekota yokuqala yonyaka umnotho wethu udale amathuba omsebenzi awu-21 000. Kuyacaca ukuthi umnotho ukhule ngoba izimayini zikwazile ukukhiqiza emuva kokuphazanyiswa yiziteleka. Kumile nokucinywa kukagesi ngakho izinkampani ziyakwazi ukusebenza.” Uthe bayathemba ukuthi umnotho uzoqhubeka nokukhula ukuze kudaleke amathuba omsebenzi, kwehle nemali ebolekwayo. Unxuse uhulumeni ukuthi akhuze udlame oluqhubeka ezweni ukuze umnotho ukhule kahle. UNkk Mamello Matikinca-Ngwenya, oyisazi sezomnotho kwaFNB uthe ukukhula komkhiqizo ezimayini yikona okunyuse umnotho kodwa ngebhadi ezolimo, ezokwakha nezokuthutha azikhulanga. “Ukukhula komnotho kusho ukuthi kungene uR26 billion ezimayini. Silindele ukuthi umnotho ukhule kancane ngokuhamba konyaka.”