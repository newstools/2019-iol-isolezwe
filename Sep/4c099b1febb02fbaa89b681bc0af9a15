Lo msolwa oneminyaka engu-36 obevele ngoLwesithathu eNkantolo yeMantshi oBombo, uboshwe ngoMsombuluko eNanda lapho ebebhace khona, wabe eselandwa ngamaphoyisa aseJozini ukuze ayobhekana namacala akhe. Kuthiwa ubedlwengula abesifazane abashaye ebabophe ngentambo izandla, ehambisana nomunye umsolwa yena osagcwele amathafa. Kuthiwa bangene emzini othile osendaweni yaseSeventini khona eJozini ebusuku, bathumba khona owesifazane ona-22 obelele nesoka lakhe, babayisa ehlathini nalapho befike badlwengula owesifazane phambi kwesoka ebebelibophele esihlahleni ngentambo, balishaya. Isihlobo somgilwa (igama laso eligodliwe ukuze kuvikeleke umgilwa), sithe umgilwa ubehlala nogogo kulo muzi kungekho muntu wesilisa yingakho umgilwa ubebuye avakashelwe yisoka lakhe. “Singumndeni namanje sisathuthumele. Izinhliziyo zibuhlungu ngale nto eyenzeke enganeni kamfowethu nokwenza idlwengulelwa ekhaya. “Sekuze kwaphoqa ukuthi siyithathe siyicashise ezihlotsheni ezikude ngoba abadlwenguli bayisabisa ngokuthi bazobuya bezoyibulala,” kusho isihlobo. Ngemva kwamahora ambalwa bedlwengule lo wesifazane, kuthiwa badlulela komunye umuzi ongumakhelwane lapho kuhlala khona izelamani zabesifazane ezintathu ezineminyaka ephakathi kwengu-22 no-27 nakhona bafike benza okufanayo. Kuthiwa bafike kulo muzi okuhlala kuwo lezi zelamani zabesifazane nezingane zazo njengoba abazali bengasekho, bakhahlele isicabha bavulela ngesibhaxu kulaba besifazane, bebaphoqa ukuthi balale nabo ngenkani. Kuthiwa ngesikhathi laba basolwa begulukudela bese kulelwe kulo muzi njengoba bese kuvele kuyizintathakusa. Umsolwa (oboshiwe) kuthiwa udlulele ekamelweni obekulele kulo abasifazane ababili wabashaya, wabadlwengula kanyekanye ebasabisa ngommese. Umthombo okhulume neSolezwe oyisihlobo salaba besifazane ongeke udalulwe, uthe umsolwa (osagcwele amathafa) udlwengule owesifazane obelele nendodakazi eneminyaka engu-12, embophe izandla ngentambo. Kuthiwa ngesikhathi abasolwa beqeda ukudlwengula, batshele abagilwa ukuthi bangalinge batshele muntu futhi bangayi nasemtholampilo ngoba uma beke benze njalo bazobuya bezobabulala. Abasolwa kuthiwa bashaqe imali, amaselula nezimpahla zokugqoka kulo muzi emuva kokudlwengula lezi zelamani, bashaya bachitha. “Laba bantu asibazi endaweni. Size saphoqeleka ukuthi izingane sizibalekise ngoba sibone ukuthi impilo yazo isengcupheni. “Ingane encane ebone kugilwa lo mkhuba kunina, siphoqeleke ukuthi nayo siyiyekise isikole njengoba ibifunda esikoleni samabanga aphansi endaweni, sayithutha sayoyibeka ezihlotsheni,” kusho isihlobo Uthe nakuba laba basolwa engabazi, kodwa ubeseke ezwe ngobubhoklolo bukamsolwa oboshiwe, okuthiwa ubevusa isibhaxu nasezindaweni zokucima ukoma endaweni. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuboshwa kwalo msolwa. “Umsolwa ubhekene namacala angu-11 okukhona kuwo awokudlwengula, elokunukubeza ngokocansi, ukuthumba nokubamba inkunzi,” kusho uColonel Mbhele.