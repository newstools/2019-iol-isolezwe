KUBOSHWE abasolwa abahlanu abatholwe nensangu engabiza uR1 million eWembezi ngoMsombuluko ebusuku. Laba basolwa abaneminyaka ephakathi kuka-19 no-29 baboshwe behamba ngemoto emgwaqweni uN3 sebezojikela eWembezi. Okhulumela amaphoyisa KwaZulu-Natal, uColonel Thembeka Mbele, uthe amaphoyisa amise le moto ebinabantu abahlanu ayisesha. “Ngesikhathi eyisesha athole amaphasela angu-56 anensangu enesisindo esingu-100 kilograms. Lezi zidakamizwa zingabiza uR1 million uma zingadayiswa,” kusho uColonel Mbele. Uthe abasolwa babuziwe ukuthi imoto abebehamba ngayo ngekabani kodwa bangakwazi ukuphuma nempendulo ebigculisa. Amaphoyisa abe eseshaqa imoto nensangu. Laba basolwa babuye batholwa noR27 000 wemali yakuleli noR5 000 wemali yaseSwatini. Laba basolwa bavele eNkantolo yeMantshi e-Estcourt izolo ngecala lokutholwa nezidakamizwa nemoto okusolwa ukuthi yebiwe.