Izolo Isolezwe likhulume nemindeni emibili ngaphandle kwalawa makhaza ilindele ukulanda izidumbu kodwa bathola ukuthi akusetshenzwa njengoba kutelekiwe. Omunye umndeni uveze ukuthi asemabili amasonto behlezi emakhandleleni bengalutholi usizo kulawa makhaza. UNksz Zandile Dube, oshonelwe umyeni wakhe uMnuz Khayelihle Mfeka, baseNdwedwe, uthe akasazi kumele enze njani. “Umyeni wami ushone ngo-Agasti 26 esibhedlela. Wayekade esengozini yemoto. Ulethwe kulawa makhaza. Bekumele singcwabe ngoMgqibelo odlule kodwa akwenzekanga njengoba bengilokhu ngigqigqa lapha, isidumbu kuthiwa ngeke ngisithole ngoba kunesiteleka. Ngifike ekuseni (izolo) ngoba bangishayele ucingo bethi isidumbu sihlinziwe. Uma sengilapha bathi ngeke banginikeze ngoba bona batelekile, abasebenzi. Ngihlukumezekile ukuthi umyeni wami ushonile, manje sengihlukunyezwa yilesi simo sabasebenzi engingahlangene nhlobo naso,” kusho uNksz Dube ezikhalela. Udadewabo, uNksz Dolly Hlela, uthe manje abasazi ngempela ukuthi babatsheleni abomndeni nezihlobo ngomngcwabo, uthe abanye bafikile ngoMgqibelo odlule bezitshela ukuthi bayangcwaba. Omunye umndeni obuvela eMandeni ngethemba lokuthi uzothola isidumbu, nawo ubuyele emuva ulambatha. UNkk Qhamukile Ndlovu, ubezolanda isidumbu sikamfowabo uMnuz Sipho Ngcobo. “Umfowethu ushone ngoMsombuluko, besihlele ukuthi simfihle ngoMgqibelo. Njengoba singasitholi isidumbu namhlanje, asikwazi nokuthola isitifiketi sokushona kwakhe. Lokhu kuphazamisa ukuyofaka isicelo semali emshwalensini wethu. Umngcwabo ungahle uhlehle uma singasitholi lesi sidumbu. Okusiphatha kabi ukuthi sithintwe kuthiwa kumele sizolanda isidumbu namhlanje (izolo). Uma sesifika bathi batelekile bona,” kusho uNkk Ndlovu. Lo mndeni ubusuhamba nemoto yabamakhaza abo azimele. Uthe umfowabo wawelwa udonga lendlu eyayishile. UNobhala wenyunyana yabasebenzi basemakhazeni kahulumeni, iPublic and Allied Workers Union (Pawusa), uMnuz Halalisani Gumede, uthe abasebenzi abaneme ngesinqumo sabaphathi sokubuyisa umphathi abebengasebenzisani kahle naye nowasuswa ngowayengungqongqoshe uDkt Sibongiseni Dhlomo. Uthe abasebenzi bazibona besazoqhubeka nokuhlukumezeka uma kubuyiswa lo mphathi. “Isenzo sabaphathi sikhombisa ukungabi nandaba nomphakathi ngoba ngenxa yaso sekuzophazamiseka izinhlelo zemindeni zokungcwaba,” kusho uGumede. Uthe izolo akuzange kwenziwe lutho kulawa makhaza ngoba izidumbu azilandwanga ezibhedlela kanti futhi azizange zihlinzwe. UGumede uthe bacele umhlangano ophuthumayo noNgqongqoshe wezeMpilo esifundazweni uNkk Nomagugu Simelane-Zulu ukuze badingide izinkinga ezikhona emakhazeni kahulumeni. Okhulumela uMnyango wezeMpilo KwaZulu-Natal, uNksz Noluthando Nkosi, uthe: “Umnyango uyazi futhi ukhathazekile ngokuphazamiseka kokusebenza emakhazeni akuGale (Magwaza Maphalala). Umnyango ungakuqinisekisa ukuthi kukhona izingxoxo phakathi kwawo nama-shop steward amele abasebenzi ukuze kutholakale isisombululo. Umnyango uzimisele ngokwenza konke okusemandleni ukuqinisekisa ukuthi imindeni edinga ukufihla izihlobo zayo izokwazi. Umnyango ufisa ukukhumbuza abasebenzi bezimo ezibucayi nezibalulekile njengalaba ukuthi abavumelekile ukuzibandakanya nezenzo eziphazamisa ukusebenza ngoba lokho kungabafaka enkingeni.”   