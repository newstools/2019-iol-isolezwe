PHEZU kokuthi uhulumeni wakuleli ethembisa lukhulu ngomthethosivivinywa, iNational Health Insurance (NHI) okuwuhlelo olusanda kumenyezelwa nguNgqongqoshe wezeMpilo kuzwelonke kuleli uDkt Zweli Mkhize nokuhloswe ngalo ukulethela bonke abantu bakuleli ezempilo ezisezingeni eliphezulu futhi elilinganayo, akubona bonke ababona lolu kuwuhlelo oluzohlomulisa zonke izakhamuzi zakuleli emkhakheni wezempilo. Amaqembu aphikisayo kuleli, iDA ne-EFF nezinye izinhlangano zomphakathi, sezizwakalise ukungahambisani nalo mthethosivivinywa. Abaphikisana nawo babeka izizathu zokuthi lena yindlela yabathile kuhulumeni abafuna ukuzihlomulisa bona ngokwabo ngemali yabakhokhi bentela, okusho ukuzibandakanya kwabo enkohlakalweni ngokudla imali. Kuyimanje lo mthethosivivinywa usePhalamende okulindeleke ukuthi liwuphasise njengomthetho ukuze lolu hlelo luqale ukusebenza ngo-2026, uma konke sekumi ngomumo. Ngokwenhlangano iFree Market Foundation, lokhu kuchaza ukuthi uhulumeni kuzomele enyuse imali yentela ukuze aseke lolu hlelo olungeke lusebenze. “Intela ezokhokhwa ukuze kusebenze iNHI izozwela kakhulu kubantu abavele bedonsa kanzima,” kusho isitatimende seMarket Free Foundation. Isikhulu seSouth African Private Practitioners’ Forum (SAPPF) uDkt Chris Archer, sithe lolu hlelo luzoshaya phansi zonke ezempilo ezikhona kuleli ngendlela olungahlelekile ngayo. “Kunzima ukubhekana nalo uma ubheka isimo somnotho kuleli. Asinazo izinsiza zokuletha zonke izidingo ezimayelana nalo,” kusho * -Archer. Ngokwakhe, inhloso yalolu hlelo, ukuvala ukusebenza kwama-medical aid kuleli. Umholi kazwelonke weDA uMnuz Mmusi Maimane, uhambe ezinyathelweni zika-Archer. “Lo mthethosivivinywa uzobekela imibandela amalungelo ezakhamuzi zakuleli zokuzikhethela ama medical aid eziwafunayo,” kugcizelela uMaimane. Uthe yingakho yena neqembu lakhe bezokwenza konke okusemandleni ukuphikisana nalo mthethosivivinywa. Okhulumela iDA kwezempilo uNksz Siviwe Gwarube, uthe bazosebenzisa zonke izindlela zokuphikisana nalolu hlelo ngaphambi kokuthi banqume ukuthi kufanele yini ukuthi baluphonsele inselelo ngokuya enkantolo. UNksz Naledi Chirwa oyilungu lePhalamende elimele i-EFF, uthe inkinga ekhungethe elakuleli, yinkohlakalo. “Sinezisebenzi zikahulumeni ezintshontshayo. Inkinga wukuthi ayikho indlela yokuqondisa ubugwegwe laba bantu abantshontshayo ngoba bayasuswa bayiswe kweminye iminyango,” kuchaza uNksz Chirwa. Nakuba kunjalo, owayekade engundunankulu waseNorway uNkk Gro Harlem Brundtland, nowayekade engundunankulu waseChile uMnuz Ricardo Lagos, baxwayise amalungu ePhalamende lakuleli ukuthi bangavumeli inkohlakalo kube yiyo ezovimba lolu hlelo ukuthi lusebenze. Bavumelene bobabili ukuthi lolu hlelo luzosiza kakhulu kwezempilo kuleli emva kokuthi liwelele ekubusweni ngokwentando yabantu ngoba nasemazweni abo luyasebenza futhi ngempumelelo. Ngokwabo, lolu hlelo luzosimamisa umnotho wakuleli. Benze isibonelo nge-United States, bathi lolu hlelo lwasimamisa umnotho wakhona waphindwa kayishumi kunalokho okwakulindelekile. UNkk Brundtland noMnuz Lagos, bebekhuluma nekomiti elimele ezempilo ePhalamende lakuleli. Bebe semkhankasweni wabo wokugqugquzela ukuthula namalungelo abantu ngokulandela umyalelo wowayengu-mengameli wokuqala wentando yabantu kuleli, uMnuz Nelson Mandela.