UNGQONGQOSHE wezeMfundo KwaZulu-Natal uMnuz Kwazi Mshengu uthi bazomemezela ekupheleni kwale nyanga ukuthi bazokwazi yini ukwandisa isibalo sothisha kulesi sifundazwe. Usho lokhu emuva komhlangano nezinhlaka ezehlukene ngodaba lokwabiwa kothisha ezikoleni zaKwaZulu-Natal olubizwa ngePost Provisioning Norm (PPN). “Kuyiqiniso ukuthi besihlangane nezinhlaka ezehlukene sidingida udaba lokwabiwa kothisha. Kuzothi ekupheleni kukaSepthemba simemezele. Esingakuqinisekisa ukuthi konke esikwenzayo kulandela umthetho nebhajethi yomnyango,” kusho uMshengu. UMnuz Allen Thompson onguMengameli weNational Teachers Union (Natu), uthe umnyango wagcina ngo-2009 ukuqasha othisha ngoba wawuvala izikhala zalabo ababekhushulelwe ezikhundleni, ezabashonile nabashiyile kulo mkhakha. Uthe kwezinye izikole azikaze zivalwe izikhala zabantu abakhushulelwa ezikhundleni kusekhona ababambile namanje. “Ngesonto eledlule sibe nomhlangano nongqongqoshe, okwasicacela wukuthi ngeke kuqashwe othisha abasha ngoba umnyango awunayo imali. Lokhu kusho ukuthi isikole uma sinothisha abawu-20 sizohlala sinalabo thisha ngeke kuqashwe abasha. Othisha basazothwala kanzima ngoba abanye bafundisa izingane eziwu-80 neziwu-70 emakilasini,” kusho uThompson. Ngokomthetho uThompson uthe uthisha oyedwa kufanele afundise izingane eziwu-25 ukuze azinike isikhathi esanele sabafundi. “Ukufundisa izingane eziwu-80 kusho ukuthi uthisha akakwazi ukunika izingane isikhathi. Isibonelo uthisha ofundisa IsiZulu kwaGrade 10, 11 nakwa-12 unabafundi abawu-70 kuya ku-80 ekilasini ngalinye. UGrade 10 unamakilasi amathathu kanjalo noGrade 11 no-12 unamakilasi amathathu. Kusho ukuthi uthisha oyedwa ubheka umsebenzi wabafundi abawu-720. Umaka isikhathi eside, amakilasi awalawuleki ngoba abafundi bacinene. Abanye baze balwe nothisha ngoba bebona ukuthi vele noma uthisha ezama ukumcinga ngeke amthole,” kuqhuba uThompson. UThompson uthe othisha banokwantalala, abanye baze baphelelwe yizinsuku zokugula ngoba bathwele umsebenzi ongaphezu kwamandla abo. Uveze ukuthi iningi lothisha ligqigqa kodokotela bengqondo elinye lilele ezibhedlela ngenxa yokuthi uMnyango wezeMfundo awufuni ukuvula izikhala ezintsha. “SiyiNatu sithi umnyango awuqashe othisha ngoba baningi abahleli emakhaya neziqu, abanye basanda kuqeda emanyuvesi. Abafundi bacinene emakilasini umnyango awuzame ezinye izindlela zokungenisa imali ukuze kuqashwe othisha. Akufanele kube wumnyango owandisa isibalo sabantu abangasebenzi eNingizimu Afrika kodwa kufanele uyixazulule le nkinga ngokuqasha othisha,” kusho uThompson.