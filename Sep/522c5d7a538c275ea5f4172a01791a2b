UMENGAMELI waseNingizimu Afrika uMnuz Cyril Ramaphosa usebenzise inkonzo yokuvalelisa obenguMengameli waseZimbabwe uMnuz Robert Mugabe (95) ukuxolisa kubantu base-Afrika ngesenzo sokuhlaselwa kwabokufika eNingizimu Afrika. UMugabe ushonele eSingapore lapho abelashwa khona emuva kokuxinwa wukugula isikhathi eside.Ube ngumengameli iminyaka engu-37 selokhu izwe lathola inkululeko. Inkonzo yokumvalelisa ibisenkundleni iRufaro enhlokodolobha yezwe, iHarare. URamaphosa uke wathwala kanzima ngaphambi kokuqala inkulumo yakhe abantu bevuka indlobane bengafuni akhulume kwaze kwaphoqeka ukuthi kungenelele abaseZimbabwe, bakhuze abantu. Emuva kokuba bekhuziwe bathe ukuthula kancane. Akachithanga sikhathi washweleza ethi akahambisani nokuxoshwa kwabokufika. Kubukeke sengathi kuyamsiza lokho ngoba baqale bamshayela ihlombe kubonakala ukuthi bayajabula ngokuxolisa kwakhe. Ukuhlaselwa kwabokufika okubhokile eGoli sekudale iNingizimu Afrika yaba yiqaqa kwamanye amazwe . URamaphosa ubehambisana nabanye omengameli nababengomengameli bakwamanye amazwe abethule imiyalezo yabo yenduduzo ngokwedlula kukaMugabe. Isidumbu sikaMugabe besibekwe ngebhokisi phambi kwezihlwele ngesikhathi kuqhubeka inkonzo. Abaningi babaze ubuqhawe bukaMugabe ngokukhulula iZimbabwe emaketangeni obugqila. Usuku lokungcwatsha kukaMugabe belungakaziwa njengoba kuvele ukuthi uzongcwatshwa ezinsukwini ezingu-30 ngenxa yokuthi kusalungiswa indawo azongcwatshelwa kuyo.