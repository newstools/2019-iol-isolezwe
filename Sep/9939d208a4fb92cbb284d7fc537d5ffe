UMENGAMELI Cyril Ramaphosa, ukugxekile ukuhlukunyezwa kwabafundi ngokocansi ngothisha. Ukusho lokhu engqungqutheleni yeSouth African Democratic Teachers Union (Sadtu), eqhubeka eGoli. “Sithola imibiko yothisha abathandana nabafundi futhi nani niyakwazi lokho. Lokhu kumele kuphele, njengothisha, umsebenzi wenu ukuba nibe ngabazali kubantwana uma besesikoleni. Akumele nithole izithandwa zenu ezikoleni. Yize singafuna ukuphika ukuthi lento iyenzeka ezikoleni kodwa-ke siyazi sonke ukuthi kuyenzeka impela. Sithi iSadtu akumele ikuvumele ukuba othisha bathandane nezingane,” kusho uRamaphosa. Uphinde wagcizelela ukuthi abafundi kumele babone abazali kothisha babo. “Umthetho kumele usebenze uma sekuvulwe amacala. Abasolwa kumele bashushiswe futhi begwetshwe ngendlela efanele,” kusho uRamaphosa. Kule ngqungquthela eseNasrec kuzokhethwa nobuholi obusha kanti isongwa ngoMgqibelo. Namhlanje kulindeleke ukuthi kukhulume uNgqongqoshe weMfundo eyisiSekelo uNkk Angie Motshekga.  