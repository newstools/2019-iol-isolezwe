UMHLENGIKAZI wasesibhedlela saseShowe ubhekene nengwadla yokuthi akhishwe emqulwini wonesi emuva kokuvela kwezinsolo ezithi ubesebenzisa igama lesinye isiguli ukuthola umjovo wokulapha izinhlungu ezingabekezeleleki, obunikwa iziguli ezithile ngokumyalelo kadokodela ukuze zidambise izinhlungu. Kuyasoleka ukuthi umhlengikazi osesebenzele izibhedlela ezinhlanu ezahlukene KwaZulu-Natal, uke wawenza lo mkhonyuvu phambilini kodwa wangabanjwa. UMnyango wezeMpilo esifundazweni ukuqinisekisile ukuthi kukhona uphenyo olwenziwayo ngezinsolo ezithinta lo umhlengazi. Okhulumela umnyango, uNkk Noluthando Nkosi, uthe umnyango manje usohlelweni lokubikela umkhandlu wonesi, iSouth African Nursing Council emuva kokusula kwalo mhlengikazi esibhedlela ngo-Agasti 22. “’Umnyango ukhathazekile ngalezi zinsolo futhi awuzibukeli phansi,” kusho uNkk Nkosi. Iphephandaba elisesitebeleni esisodwa neSolezwe, i-Daily News lithole izikhalo kwabanye abasebenzi besibhedlela saseShowe bethi banovalo lokuthi kungenzeka udaba lufihlwe nokuthi kungenzeka umhlengikazi angabe esathathelwa izinyathelo njengoba esesulile emsebenzini. Umthombo uveze ukuthi abaphathi besibhedlela bezwe ngomkhonyovu ekuqaleni konyaka. Kuthiwa unesi wayebuye akhiphe umjovo kwamanye awawodi esebenzisa igama lalesi siguli okusolwa ukuthi ubezithathela yena. “Lesi siguli esidala besikade sinikwa lo mjovo ngokomyalelo kadokotela. Kodwa iziphathimandla zesibhedlela ziqaphele ukuthi ukusetshenziswa kwalo mjovo bekulokhu kuqhubeka nakwamanye amagumbi, kusetshenziswa igama lesiguli esisodwa,” kusho umthombo. Uthe akucaci ukuthi umhlengikazi uke wawusebenzisa yini lo mjovo phambilini kulesi sibhedlela noma kulezi ezinye ake wasebenza kuzona. “Kunemininingwane ethi lo mhlengikazi uke wasebenza esibhedlela saseStanger, KwaMagwaza, Ngwelezane, Chief Albert Luthuli nakwaNongoma phambilini, akucaci ukuthi wahamba kanjani kulezi zibhedlela,” kusho umthombo. Omunye umthombo uthe abanye abasebenzi bathi bekumele incwadi yokusula komhlengikazi ingamukelwa njengoba kusaqhubeka uphenyo. ”Ukuntshontshwa kwemithi yeziguli yicala elibi ngoba ekugcineni iziguli ezisala zingesenayo imithi,” kusho umthombo. UNobhala weNehawu KwaZulu-Natal, uMnuz Ayanda Zulu uthe noma bebengenalwazi mayelana naleli cala kodwa abahambisani nokuntshontshwa kwemithi yeziguli.