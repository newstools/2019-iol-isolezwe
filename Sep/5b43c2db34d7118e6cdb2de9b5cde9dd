AMAPHOYISA aseqale uphenyo ngokutatshwa kwempahla nenyama esilaheni nakwesinye isitolo eValhalla Park eKapa ngoMsombuluko ekuseni nokusolakala ukuthi umphakathi ubuyalelwe yiqembu lezigebengu ukwenza lokhu. Amaphoyisa kudingeke asebenzise izinhlamvu zenjoloba ukuhlakaza isixuku sabantu abebebaleka bethwele ukudla neziklabhu eziphelele emgwaqweni. Ngokusho komthombo wamaphoyisa, abanikazi bezitolo iJowoodien Superette kanye nesilaha esisemgwaqweni u-Angela besatshiswe amalungu eqembu lezigelekeqe i-28s gang ngemuva kokunqaba ukukhokha imali 'yentshontsho' yokuvikelwa. "Kusolakala ukuthi izakhamizi zinikele kulezi zitolo ngomyalelo we-28s gang  ngoba abanikazi bengafuni ukukhokha 'imali yentela'. Bayalele izakhamizi ukuthi zigqekeze zithathe yonke into eziyifunayo, yingakho izakhamizi zingaphumeli obala ngokwenzekile" kusho umthombo. Kusabalale amavideo ezinkundeni zokuxhumana akhombisa abesifazane abagqoke ama-gown bengaphakathi esitolo bebheka impahla abazoyintshontsha, ngesikhathi amadoda ebaleka neziklabhu eziphelele. Amanye amavideo akhombisa izakhamizi zishaya izimoto zamaphoyisa ngamatshe. Okhulumela amaphoyisa uLieutenant Colonel Andre Traut uthe, amaphoyisa aphenya okuholele kulesi sigameko kanti akukaboshwa muntu. USihlalo weBishop Lavis Community Forum (CPF) uMnuz Graham Lindhorst uthe bayasigxeka kakhulu lesi senzo. "Lokhu ubugebengu qha. Izakhamizi zitape impahla esitolo nasesilaheni esesibe khona isikhathi eside. Omunye wabanikazi owakuleli omunye ungowokufika, kanti ngokubona kwethu lokhu akuhlangene nokucwasa abokufika. Asicaci kahle isizathu sokuthi kwenziwe lokhu," kusho uLindhorst. ULindhorst uqhube wathi amaphoyisa asaphenya kanti banxusa ukuthi abophe bonke abantu abebeyingxenye yalokhu. Ngesikhathi iphephandaba elinguzakwabo weSolezwe, iDaily Voice ihambele indawo yesigameko bebengekho abanikazi bezitolo, kepha bekukhona amasosha eqaphe isimo.