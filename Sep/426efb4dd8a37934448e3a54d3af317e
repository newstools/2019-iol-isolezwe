IMEYA yaseKurhuleni uMnuz Mzwandile Masina isikuqinisekisile ukuthi iphoyisa lomgwaqo nomphathi walo bamisiwe emsebenzini kulandela ukusabalala kwevideo yalo 'lidle amponjwana' lisemsebenzini. "Siyabonga ukuthi isikhulu samaPhoyisa uGeneral Mapeyeye silandele imigudu efanele sathatha isinqumo sokubamisa bobabili emsebenzini. Sinxusa umphakathi ukuthi ubanike isikhathi sokuthatha isinqumo kulokhu. Amaphoyisa akwaMetro azobanika imininingwane," kusho uMasina ekundleni uTwitter ngoLwesithathu. UMasina wethembise ukuthi kuzothathwa izinyathelo ngemuva kokuthi kusabalele ivideo yephoyisa elidle amponjwana ezinkundleni zokuxhumana. Kule video kubonakala owesilisa obefake isikhalazo ngemoto ekhuluma nephoyisa elisolwa ngokudakwa. Kusolakala ukuthi leli phoyisa licishe lashayisa lo wesilisa ngesikhathi lipaka endaweni yokupaka izimoto eBenoni laphinde lathembisa ukumdubula ngesikhathi ethwebula ivideo. Ingxabano isuke ngesikhathi lo wesilisa etshela iphoyisa ukuthi lingashayeli ngoba "lidle amponjwana". Leli phoyisa libuza liphindelela ukuthi "ningihlolile yini?" Amaphoyisa awatholakalanga ukuphawula kwaze kwashaya isikhathi sokushicilela. 