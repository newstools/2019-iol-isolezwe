BASALE beshaqekile abasebenzi basenkankolo yaseVerulam emuva kokushona isigubhukane komsebenzi kade kunomcimbi wokugubha iNyanga yamaGugu. Lo msebenzi waseMzinyathi, eNanda, okuvele ukuthi ubengumabhalane enkantolo, utholwe abanye abasebenzi eseshonile, ephuma igazi emlonyeni nasekhaleni ngoLwesihlanu. Kube sekubizwa abezimo eziphuthumayo. Kuthiwa abasebenzi bebethukile bemangele ngobekwenzeka. Ngokusho kwabeReaction Unit bafike endaweni yesehlo selidume ladlula. “Owesilisa utholakale phakathi enkantolo ephuma igazi emlonyeni nasekhaleni. Simhlole sathola ukuthi useshonile. Ukuhlolwa kwesidumbu sakhe okuzoveza imbangela yokushona kwakhe,” kusho isitatimende sabakwaReaction Unit. Kuvele ukuthi okwenzekile kubadidile abasebenzi ngoba ubengumqemane umsebenzi futhi bezijabulele bonke njengoba bekunomcimbi. Kube sekubhekwa i-video eqopha okwenzekayo enkantolo (CCTV), lo msebenzi imveze ehlezi esitezi esiphezulu. Kubonakala sengathi ube nokudlikiza wabe esegingqika walimala. Ngokubonakale kwiCCTV kuthiwa ubevele ephuma igazi ngaphambi kokuwa. Ukuhlolwa kwesidumbu sakhe kuthiwa kuzoqeda ukuqagela ngokuthi kwenzekeni. Umsebenzi kuvele ukuthi ngaphambi kokuba atholwe eseshonile utshele omunye uzakwabo ukuthi uyolanda i-charger yefoni yakhe. Ubengumuntu obesazobuyela emcimbini ngesikhathi kuvela isehlo. Imizamo yeSolezwe yokuthola umndeni kamufi ayizange iphumelele izolo njengoba izinombolo zawo zingazange zitholakale. Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo ngokushona komuntu. “Amaphoyisa aseVerulam avule idokodo kulandela ukushona kwalo msebenzi oshonele enkantolo ngoLwesihlanu. Kusaphenywa,” kusho uColonel Mbele. Imizamo yokuthola abaphathi balo msebenzi nayo ayizange iphumelele kwazise ngezimpelasonto akusetshenzwa enkantolo.