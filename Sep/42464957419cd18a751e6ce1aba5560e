Lo fakazi ongeke aze adalulwe ngoba ubethula ubufakazi ngasese, uthe omunye wababebadubula ngesikhathi bemi ngaphandle kwesitolo ehostela ngo-Agasti 19, 2014, ngummangalelwa wokuqala oyiphoyisa uSergeant Bhekukwazi Mdweshu. UMdweshu uboshwe nabanye besilisa abayisikhombisa okungoMnuz Khayelihle “Mroza” Mbuthuma, Vukani “Manenze” Mcobothi, Eugene Hlophe, Ncomekile “Matlala” Ntshangase, Mbuyiselwa “Mahliphiza” Mkhize, Mondli Mthembu noBongani Mbhele asolwa nabo ngoxhaxha lwamacala, kubalwa ukuzama ukubulala, ukubulala nokugwazisa. “Abahlaseli babebane, oyedwa wayemi ngemuva kocingo lokuneka kukhona izingubo, abathathu bemi eduze kwegaraji lendlu, babili abantu ababedubula futhi bedubula ngezibhamu ezinkulu ezizishintshayo,” kusho ufakazi ongena ngaphansi kofakazi ababizwa nguMbuso ngeBig Four. I-Big Four ngofakazi abane abangeke badalulwe abathi bazibonele kwenzeka ezinye izigameko. Abanye ofakazi sebabulawa. Ufakazi wayizolo uthe ngesikhathi kudutshulwa kubhekiswe ngakubona yena wabaleka waya ngasemgwaqweni nokuyilapho wafike waziwisa khona wenza sengathi usefile. “Ngesikhathi sengilele phansi ngambona uMdweshu ebaleka ephethe isibhamu esikhulu exhuga, ngabona ukuthi nguyena ngoba kwakukhanya ngalapho adlula ngakhona futhi wayefake isigqoko ayehlale esigqokile ehostela, esinsundu seDH,” kusho ufakazi. Babili abantu abalimala kulesi sehlakalo, nguMnuz Bongani Mthembu nomunye ongeke aze adalulwe ngoba ungufakazi woMbuso ongena kwi-Big Four. UMthembu wagcina eshonile emva kokudutshulwa kwesinye isehlakalo. Ummeli kaMdweshu, * -Adv Martin Krog wethulele inkantolo ubufakazi bomphumela wokuhlolwa kwezibhamu okusolakala ukuthi zasetshenziswa ngosuku lwesigameko oveza ukuthi sisodwa isibhamu esikhulu esadubula hhayi ezimbili njengoba kade kusho ufakazi. UKrog ubuze ufakazi ukuthi kungani kwamthatha iminyaka emithathu ukuba avele ngalesi sigameko, waphendula ngokuthi amaphoyisa aseMlaza awazange azihluphe ngokuthatha isitatimende kuye. Ufakazi uqhube wathi uze wakhuluma nomphenyi wecala osebenza ophikweni lobugebengu obuhleliwe uColonel Bhekumuzi Sikhakhane ngoba kunguye oweza kuyena nofakazi ongeke aze adalulwe ezothatha izitatimende kubona. Ebuzwa nguKrog ukuthi angaphendula athini njengoba umphumela wokuhlolwa kwezibhamu, ukhombisa ukuthi sisodwa isibhamu esikhulu esasetshenziswa, uthe ngeke azi ukuthi amaphoyisa enzani ngamagobolondo ezinhlamvu. UKrog uthe uyamtshela ufakazi ukuthi uMdweshu wayengekho kulesi sigameko, waphendula ngokuthi wayekhona wambona. UKrog uthe futhi uMdweshu akanaso isigqoko seDH, ufakazi wathi unaso. Ufakazi uthe uMdweshu ubemazi njengomhlali wasehotela kodwa bengajwayelene. Uthe uMdweshu nethimba lakhe bebehlala ezindlini ezindala zasehostela bewuhlupho kubona abebehlala ezindlini ezintsha befuna ukubakhipha kuzona. Icala liyaqhubeka.