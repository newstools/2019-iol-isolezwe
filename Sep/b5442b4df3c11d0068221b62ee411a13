IBusiness Unity South Africa (Busa) ifake isicelo sokuthi simiswe isiteleka seSouth African Society of Bank Officials (Sasbo) emuva kokuthi le nyunyana imemezele ukuthi amalungu ayo abalelwa ku-40 000 azomisa ukusebenza kwamabhange. Esitatimendeni sabezindaba iBanking Association of South Africa (Basa) ithe amalungu ayo enza konke okusemandleni ukuqinisekisa ukuthi ukusebenza kwamabhange akuphazanyiswa yisiteleka. Ithe iyalihlonipha ilungelo labantu lokuteleka kodwa izolinda isinqumo senkantolo odabeni lokumisa isiteleka olufakwe yiBusa. UNobhala Jikelele weSasbo, uMnuz Joe Kokela, uthe kuzotelekwa ezifundazweni ezinhlanu okukhona kuzo iGauteng, eKZN, Free State, Western Cape nase-Eastern Cape. “Kulo nyaka bangaphezu kuka-10 000 abantu abangase baphelelwe wumsebenzi emabhange njengoba eshintsha uhlelo lokusebenza. “Sinqume ukuteleka ngoba abamabhange ababaqeqeshi abasebenzi ukuze bakwazi ukuba namakhono adingeka kwi-4th Industrial Revolution (4IR). Sifuna abasebenzi baqeqeshwe kabusha ngoba ukudiliza akusona isisombuluko,” kusho yena. Uveze ukuthi bafuna kubuyekezwe nemiholo yezikhulu eziphezulu ezigoduba noR100 000 ngosuku nezenza izigidi ngonyaka ziphinde zigixabezwe ngamabhonasi ezigidi, amasheya neminye imihlomulo. “Kusasa (namhlanje) siya enkantolo siyozwa isinqumo ngesicelo esifakwe yiBusa kodwa siyathemba inkantolo izohambisana nathi ngoba kuyadilizwa emabhange. “Siyilandele yonke imigudu efanele ukuze kube nesiteleka kodwa ongxiwa abafuni sibonakalise usizi lwethu,” kusho uKokela.