INHLANGANO engamele imingcele eZimbabwe isabisa ngokuvimba kwasani evela eNingizimu Afrika uma kuqhubeka ukuhlaselwa kwabashayeli bamaloli bokufika kuleli. IZimbabwe Cross Borders Transport Association (ZCBTA) ithi izonqanda zonke ezokuthutha ezivela kuleli ngisho namabhanoyi uma kuqhubeka ukuhlaselwa kwabokufika. “Ngenxa yokusabisa okuvela eNingizimu Afrika bokuthi ngoSepthemaba 2 bazohlasela abashayeli bokufika, izikhulu ze-International Cross-Border Traders Assiciation zithe uma kwenzeka lokhu, sizovimba onke amaloli, amabhasi kanye nezindiza ezivela eNingizimu Afrika,” kusho uMnuz Dennis Juru onguSihlalo weZCBTA esitatimendeni. UJuru uthe abashayeli bamaloli bokufika abasebenza eNingizimu Afrika banamaphepha abagunyazayo ukuthi basebenze kuleli. Uthe kulokhu bazothatha izinyathelo ezifanele uma kuqhubeka ukuhlaselwa kwabokufika kuleli. “Phambilini sibonile abokufika bebulawa, beshaywa, abanye besatshiswa, kungaboshwa noyedwa umuntu futhi akekho oseke wagwetshwa,” kusho yena. NgoMsombuluko ekuseni kuphazamiseke ukuhamba kwezimoto eCape Town, ku-N2 kuvalwe umgwaqo ngamaloli. EGoli kubikwa ukuthi bekubhikisha abashayeli bamaloli base-Albany, eSilverton. Inhlangano yabashayeli iRoad Freight and Logistics Sector Truck Drivers Associations iziqhelelanisile nabahleli balo mbhikisho okuthiwa uzoba ngoSepthemba 1 noSepthemba 2. UNgqongqoshe wezokuThutha, uMnuz Fikile Mbalula, uNgqongqoshe wamaPhoyisa, uMnuz Bheki Cele, uNgqongqoshe wezaseKhaya, uDkt Aaron Motsoaledi noNgqongoqshe wezemiSebenzi, uMnuz Thulas Nxesi bashicilele isitatimende ngeSonto ebusuku begxeka imibhikisho enodlame. Bathe le mibhikisho izobeka engcupheni ukukhula komnotho esifundeni iSouthern African Development Community (SADC), okungamazwe aseningizimu ezwenikazi i-Afrika. Ongqongqoshe bathe le mibhikisho iqhutshwa ngobugebengu, okubalwa kubo ukuvalwa kwemigwaqo, ukushishwa kwamaloli nempahla kanye nokusatshiswa nokubulawa kwabashayeli bamaloli. Kusukela ngonyaka ka-2008 iNingizimu Afrika zilokhe zandile izigameko zokuhlaselwa kwabokufika kuleli. Muva nje lempi ingene embonini yezokuthutha njengoba kuhlaselwa abashayeli bokufika abasolwa ngokuthatha imisebenzi yabantu bakuleli. Ngaphandle kwabashayeli bamaloli, emasontweni edlule abantu bokufika bazithola behlaselwa nasezitolo zabo emadolobheni nasemalokishini akuleli. - African News Agency (ANA) 