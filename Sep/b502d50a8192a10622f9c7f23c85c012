UNtuli osesebenze amahlandla amathathu njengoSihlalo weKomiti lezokuPhepha esiShayamthetho ungene endaweni kaMnuz Mxolisi Kaunda manje oseyiMeya yoMkhandlu weTheku. Ngesikhathi efungiswa ijaji uPoyo Dlwathi ehhovisi likaNdunankulu wesifundazwe, uMnuz Sihle Zikalala izolo, uNtuli uthembise ukuthi uzosebenzela isifundazwe ngokuthembeka. “Ngifisa ukuzwakalisa ukubonga kwami ikakhulukazi kuwena ndunankulu neqembu le-ANC ngokunginika ithuba lokuthi ngibe yingxenge yokuholwa kukahulumeni waKwaZulu-Natal, ngokubambisana nethimba ngiyathembisa ngeke ngize ngiyiphoxe inhlangano yami,” kusho uNtuli. Uthe enhlanganweni yakhe ubelokhu ebhekelele ezokuphepha nozinzo kusukela ezinsukwini zobandlululo, ubeyingxenye yomshoshaphansi obusebenzela ukudala ukuthula. “Ngikholelwa ekuxoxisaneni, ngiphuma ezinyunyaneni ngalokho ukuxoxisana. Le into yami ngiyakholwa ukuthi ngizokwazi ukubhekana nezinselelo ezikhona kungaba isembonini yamatekisi noma yini, uma siza ngasekuhanjisweni kwezidingo lo mnyango, unomsebenzi wokuhambisa intuthuko kubantu ngalokho ngizobe ngilandela ezinyathelweni zongqongqoshe abake baphatha lo mnyango kusukela kuMnuz Bheki Cele, uMhlonishwa uWillies Mchunu kuze kuzoba uMhlonishwa uKaunda, besilokhu sindawonye kulo mnyango cishe ngisebenze nabo bonke laba engibabalayo, abakaze bahluleke ukwenza umsebenzi kodwa bebehamba kulo mnyango ngoba sebethunywe kweminye imisebenzi,” kusho uNtuli. Ethula inkulumo yakhe emfishane, uZikalala uthe akusilo iqiniso ukuthi ongqongqoshe asebeke baphatha lo mnyango bebehluleka ukwenza umsebenzi. “UCele ube ngungqongqoshe walo mnyango ngesikhathi esanguSihlalo wekomiti. Uma siza kuMchunu, naye umsebenzi wakhe uwenze kahle. Uma sizokhuluma ngezinhlangano ebezingekho emthethweni ezifana neSiklebhe, nguyena owazihlanganisa wazenza zasebenza ngomthetho kanti futhi ubenekhono eliyisimanga uma kuziwa ngasekuxoxisaneni, waphinde wenza isiqiniseko sokuthi kuba nokuxoxisana embonini yamatekisi. UKaunda yena ubenza isiqiniseko sokuthi lapho kunenkinga khona ufika kuqala,” kusho uZikalala. “Uma sizothuma umuntu kwi-ANC esikhundleni esithile silawulwa imigomo, okunye esikubhekayo amava umuntu anawo, ikhono, ulwazi nezemfundo, phezu kwalokho siphinde sibheke nezinto zobulili nokunye,” kusho uZikalala