UNdunankulu wesizwe uMnuz Bongumusa Nduli uthi kubonakale inkantolo isha, amalangabi esho phezulu kwasho ukuthi umlilo awusanqandeki. “Asazi ukuthi isukaphi le nto ngoba nami bengingekho, ngizwe kuthiwa bafikile abanye abafowethu sekonakele vele. Kuke kwaba khona izinxushunxushu zemibhikisho endaweni kodwa asazi noma kuhlobene yini. Sesethembe amaphoyisa ukuthi azophenya aphume neqiniso.” Ukhale ngezinto ezibalulekile ezishe nenkantolo wathi kuzoba nzima ukuqhuba umsebenzi wesizwe uma kunje. “Kushe amakhompyutha namabhuku nezincwadi ezibalulekile. Kuningi okushile, angazi nokuthi ngizoqala ngithini. Imihlangano siyibambela kuyo le nkantolo yenkosi konke sikwenza khona, isizwe sisele dengwane,” kubalisa uNduli Okhulumela amaphoyisa KwaZulu-Natal, uColonel Thembeka Mbele, uthe amaphoyisa aphenya icala lokucekela phansi ngomlilo elibikwe emaphoyiseni aseNdwendwe. “Ngokuthola kwethu sengathi inkantolo yenkosi Kwamavela ishiswe ngezithuba zehora lesibili ekuseni. Sithole ukuthi akulimalanga muntu kulesi sigameko somlilo kodwa amaphoyisa asaqhubeka nophenyo lwawo,” kusho uColonel Mbele.