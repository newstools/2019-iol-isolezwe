KUBANJWE inkunzi isitolo esidayisa ubucwebe enxanxatheleni yezitolo iPhoenix Plaza eThekwini ngoLwesine ekuseni. Ngokusho kukaMnuz Prem Balram weReaction Unit SA, amadoda amahlanu abehlome ngezibhamu zohlobo lwe-AK47 angene kulesi sitolo adubula ngaphakathi. Uthe, ngesikhathi befika abeReaction Unit SA, amaphoyisa abesevele ekhona endaweni yesigameko. "Kuthathwe ubucwebe kanye nesamba semali esingadalulwanga. Abasolwa babaleke ngemoto yohlobo lweMercedez Benz etholwe ngabomthetho ishiywe endaweni yaseBhambayi eNanda," kusho uBalram. Uthe, abasolwa basagcwele amathafa. Okhulumela amaphoyisa KwaZulu-Natal uKapteni Nqobile Gwala usiqinisekisile isigameko. Uthe, amaphoyisa abesasendaweni yesigameko ebisaphithizela. "Imininingwane ayikacaci kahle okwamanje," kusho yena. Ngenyanga eyedlule, iDaily News yabika ukuthi owesilisa waboshwa mayelana nokubanjwa inkunzi kwesitolo samaselula ePhoenix Plaza. Okhulumela amaphoyisa KwaZulu-Natal uBrigadier Jay Naicker wathi, abasebenzi basesitolo samaselula babenza umsebenzi wabo ngesikhathi behlaselwa abesilisa ababili ngesibhamu. Laba besilisa bathatha amaselula angu-30 bawafaka esikhwameni. Kusenjalo, ngoMsombuluko kudutshulwe kwabulawa owesilisa oneminyaka engalinganisewa ku-30 ngaphakathi ebhange elisemgwaqweni uChris Hani enyakatho neTheku. Kubikwa ukuthi iqulu lezigelekeqe ligasele ebhange eliseBriardene lavimbezela amakhasimende nabasebenzi ngezibhamu. Ngokombiko weECR, uMnuz Kyle van Reenen weCrisis Medical uthe, abezimo eziphuthumayo bathole umbiko wokubamba inkunzi kuhlonyiwe ebhange eliseBriardene. "Ngemva kwehora lesithathu ntambama, abezimo eziphuthumayo nonogada banikele ebhange elisemgwaqweni uChris Hani ngemva kokuthola umbiko wokudubula nokubanjwa inkunzi kuhlonyiwe. Ngesikhathi abezimo eziphuthumayo befika endaweni yesigameko bathole owesilisa edutshulwe kanye esifubeni" kusho uVan Reenen.  