KUSOLWA isoka likathisha wasoSuthu Primary, oLundi ngokubulawa ngesihluku kwakhe emuva kokuba etholwe emqashweni ngoLwesihlanu ntambama, enqunywe uqhoqhoqho, kade egcinwe ebuya emsebenzini ngoLwesithathu. Umndeni kaNksz Mbali Shwala (38) wasoLundi obeseneminyaka engu-13 enguthisha, akukavumi wamukele ukudlula kwakhe emhlabeni ngenxa yesihluku abulawe ngaso. Ubenamanxeba okugwazwa futhi evalelwe endlini yakhe, kukhala umsakazo. UNksz Shwala kuthiwa ubuye esikoleni ngoLwesithathu ehamba nabanye othisha, waya emqashweni wakhe ongasePrince Mangosuthu Airport, odume ngokuthi kukwaMhlongo. “Ungene endlini yakhe e-room 26 nowesilisa abethandana naye. Emuva kwalokho owesilisa waphuma wahamba ngemoto kaMbali kodwa asisolanga lutho. UMbali akazange abonakale. NgoLwesine uthishomkhulu wesikole sakhe wahlaba umkhosi exakwa ukuthi kungani engalubambi ucingo futhi yini engezile esikoleni ngoba akuyena umuntu ohlupha ngokulova. “Ufikile lapha nabomndeni bazongqongqoza kodwa akuvulanga muntu. Bathinte umnikazi wemiqasho, kwafonelwa namaphoyisa. Kuthe ngoLwesihlanu amaphoyisa afika azama ukugqekeza umnyango okuyilapho ezithele kuMbali eseshonile esembhedeni, enamanxeba okugwazwa, enqunywe noqhoqhoqho njengembuzi okuyinto evele yathusa,” kusho umthombo ocele ukungadalulwa. Okhulumela amaphoyisa KwaZulu-Natal, uCaptian Nqobile Gwala, uthe isidumbu sikaNksz Shwala sitholwe sinqunywe uqhoqhoqho endlini abehlala kuyo eseMbhoshongweni oLundi. Imoto yakhe ibithathiwe neselula yakhe. Uthe amaphoyisa aphenya icala lokubamba inkunzi nelokubulala kodwa akukaboshwa muntu. Umfowabo kaNksz Shwala, uMnuz Mandla Shwala uthe udadewabo ubenamanxeba okugwazwa enqunywe uqhoqhoqho. “Kubuhlungu esikubonile ngendlela engachazeki. Lo muntu ombulele uthathe ngisho amakhadi akhe nemoto yakhe, wahamba nakho. Nokho igcine itholakala eMelmoth ngosizo lwe-tracker namaphoyisa. Ukhiye wayo utholwe kumnikazi wejoyinti phansi lapho kusolwa ukuthi umsolwa ubephuza khona. “Ubone imoto ipake buqamama, waciphiza okhiye bakhombisa ukuthi abayo. Ube esebiza amaphoyisa ayithatha imoto okwenze kwaba lula ukuthi siyithole ngoba vele udaba beselusemaphoyiseni. Umsolwa kuthiwa ufike eMelmoth ephuzile waya kumama wengane yakhe. Naye uthukile embona ngoba sengathi ungumuntu obengasajwayele ukumvakashela. Akakaboshwa ngoba akwaziwa ukuthi ushonephi njengoba sithole ukuthi uye kuleli joyinti wafike waphuza khona maqede wahamba wakhohlwa izikhiye,” kusho uShwala. Uthe kubuhlungu okubavelele ngoba isidumbu sikadadewabo besilokhu sisendlini kusuka ngoLwesithathu ngehora lesithathu, uma kubukwa i-tracker yemoto ekhombisa ukuthi imoto ihambe nini isuka emqashweni isiya eMelmoth.  Bheka umbono wephephandaba ekhasini 20