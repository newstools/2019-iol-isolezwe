“Ukuhlolwa kwesidumbu kuzocacisa ngokuthi ubulawe yini.” Isitshudeni kwabikwa ukuthi salahleka ngo-Agasti 8 sigcine ukubonakala emgwaqweni waseThekwini, uFlorida. Kuthiwa siyiswe emzini kanina oseNanda, siqulekile ngaphambi kokuphuthunyiswa esibhedlela lapho sifakwe egunjini labagula kakhulu. Omunye umthombo ezinkundleni zokuxhumana ubhale ukuthi ubephuke wonke amathambo emzimbeni, edakiswe ngezidakamizwa futhi amehlo ebomvu yigazi. Kuthiwa udlule emhlabeni ekuseni izolo. Isikhulu sase-UKZN, uMnuz Ashton Bodrick, sithe beyisikhungo obekufunda kuso uNatasha, bashaqekile futhi zibaphethe kabuhlungu lezi zindaba zokudlula emhlabeni kukamufi. “Indlela okushona ngayo abantu besifazane ayemukelekile futhi akekho ongamelana nalobu bunzima. Inyuvesi ngeke imelane nodlame olubhekiswe kwabesifazane e-UKZN nasemphakathini. Kunezinhlelo esiphezu kwazo ukuphucula ezokuphepha ezikhungweni zethu,” kusho uBodrick. Uthe yize uNatasha afaka isicelo sokufunda kulesi sikhungo ngo-2014 kodwa akabhaliswanga ngokusemthethweni. “Nakuba kunjalo kodwa lokho akukuvimbi ubuhlungu esibuzwayo njengomphakathi wase-UKZN owakhiwe yintsha engangaye,” kuphetha uBodrick, onxuse ingalo yomthetho ukuba iklame indima yayo ekuboshweni ngokushesha kwabagcweleze uNatasha. IPhini likasihlalo woPhiko lweNtsha kwiDA, uNksz Nomfundo Khubone ngomunye wabantu baseNingizimu Afrika abadlulise amazwi enduduzo emndeni nakubangani bakaNatasha. “Namanje sisanxusa amadoda ukuba asukume alwe nalesi sihlava. Sizovakashela umndeni ukuze siwududuze futhi siwuseke kulesi sikhathi esinzima obhekene naso,” kusho uNksz Khubone. Kwenzeka lokhu nje iNingizimu Afrika beyisazikhotha amanxeba ngokubulawa ngesihluku komfundi wase-University of Cape Town, u-Uyinene Mrwetyana obefihlwa ngempelasonto.      