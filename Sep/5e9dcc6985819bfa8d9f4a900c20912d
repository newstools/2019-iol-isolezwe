NgeSonto ubuholi bumemezele lesi sinyathelo abathi sizoletha uzinzo nokuthula kulesi sifundazwe. “Le khomishini izophenya ngezizathu ezenza abantu babulalane odlameni lwamatekisi esifundazweni,” kusho isitatimende. Izoholwa uJaji Jeremiah Buti Shongwe, ebambisene noMnuz Rudolph Lungile Mabece noMnuz Hlula Msimang. UNksz Dimakatso Mamiki Selesho, uzoba umabhalane wale khomishini. UMakhura wenza lesi sithembiso sokuthi kuzoba nale khomishini ngoJulayi nonyaka ngesikhathi kunengqungquthela yamatekisi. Uhulumeni waseGauteng ubukhathazekile ngodlame okuthiwa luphazamisa abagibeli. Kuthiwa cishe ngu-75% wabaseGauteng abasebenzisa amatekisi. Le khomishini izocubungula iphinde ilethe umbiko onezincomo mayelana nodaba oluthitha lokhu: Izizathu eziholela kudlame ematekisini, abashona nokuthi bashone kanjani, uzinzo ematekisini. Okunye okuzobhekwa ukusebenza kwabamatekisi, izindlela ezisemthethweni nezingekho emthethweni ezenziwa ematekisini. UMakhura unikeze le khomishini izinyanga ezintathu ukuphothula umsebenzi wayo. Uthe labo okumele bathathelwe izinyathelo zomthetho basheshe. Kuthiwa noma ngubani ofuna ukuletha ubufakazi kule khomishini, uyanxuswa ukuba athintane nomabhalane wekhomishini. Imininingwane yakhe izokhishwa emphakathini maduze. 