Abasolwa ababili abaneminyaka ephakathi kuka-20 no-21 phakathi kwabo kukhona nomfundi waseZwelibanzi High, kuthiwa babanjwe nama-laptop namakhompyutha angu-17 ayebiwe kulesi sikole ngesonto eledlule. Ukwebiwa kwamakhompyutha kuphazamise ukubhalwa kwezivivinyo zekota yesithathu nezinhlelo zokulungiselela ukubhalwa kwe-Information Technology efundwa kulesi sikole engezinye zezifundo ezizobhalwa ngenyanga ezayo. Intengo yezimpahla ezebiwe ilinganiselwa ku-R120 000. Okhulumela amaphoyisa kulesi sifundazwe uCaptain Nqobile Gwala, uthe uphiko lwamaphoyisa iProvincial Task Team yilona ebelibhekene nokuphenya leli cala. Uthe uphenyo lwamaphoyisa luwaholele esigcemeni sakwa-J kulo leli lokishi lapho bebophe khona abasolwa ababili omunye ongumfundi wakulesi sikole owenza ugrade11. “Ngesikhathi bephekwa ngemibuzo abasolwa baholele amaphoyisa komunye umuzi lapho bekufihlwe khona amakhompyutha namalaptop. Amaphoyisa abuye aya kwenye indlu lapho bekufihlwe khona iprojector. Laba basolwa ababili babe sebeboshwa ngecala lokugqekeza, nokutholakala nempahla yesikole, “ kusho yena. Uthe abasolwa kulindeleke ukuthi bavele enkantolo yemantshi eMlaza maduze.    