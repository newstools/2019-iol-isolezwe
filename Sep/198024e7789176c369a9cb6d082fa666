ABAHOLI bomkhankaso wobeyimeya yeTheku ogaqele isikhundla sikasihlao we-ANC, uNkk Zandile Gumede, bathi bamfuna esiShayamthetho sesifundazwe uma kwenzeka ekhethwa ebuyiselwa kwesikasihlalo. Abazi izindaba ze-ANC bathi uNkk Gumede ugaqele ukuba wusihlalo wesiFunda iTheku abevele esibambile. Umkhankaso wakhe usuvele uqalile njengoba ehambela izindawo ezehlukene. Isolezwe ngeSonto lihoshe ngemithombo yalo ukuthi ingqungquthela yesiFunda iTheku ingase ibe ngoDisemba 14 iphele ngoDisemba 17 endaweni engakaziwa. Izobe ibhekwe ngabomvu njengoba kunezinhlangothi ezimbili ezizobanga izikhundla. Uhlangothi lukaNkk Gumede lufolosa ngaye kwesikasihlalo, uMnuz Musa Nciki bamfuna kwesikanobhala. Lukhona uhlangothi lukaMnuz Thabani Nyawose ongase abe wusihlalo bese begadla ngoMnuz Bheki Ntuli kwesikanobhala obevele ephethe lesi sikhundla. Njengamanje kunesigungu sesikhashana esiphethe i-ANC eThekwini emuva kokuhlakazwa kobuholi sebuphelelwe yisikhathi. Okhulumela ithimba lomkhankaso kaNkk Gumede, uMnuz Manqoba Shabane, uthe abanalo ilungelo lokusho ukuthi uNkk Gumede uma enqoba kumele ajutshwe kuphi. Kepha banesiphakamiso sokuthi athole isikhundla esingaphezu kokuba yikhansela. Uthe ngeke bayitshele i-ANC ukuthi ayijube kanjani abantu ezikhundleni. “Kodwa ngeke kubukeke kahle ukuthi usihlalo abe yikhansela nje. Kufanele kube khona akutholayo okuthe thuthu. Zikhona izingxoxo eziqhubekayo ezihambisana nalokho kodwa kuyoba lula uma sekukhona ubuholi obukhethiwe,’’ kuchaza uShabane Okhulumela i-ANC eKZN, uMnuz Ricardo Mthembu uthe kukho konke okwenziwayo kufanele kubekwe phambili ubumbano lwenhlangano. Uthe akukho okungavimba i-ANC ukuthi ithume noma wubani noma kuphi ngaphandle kokubheka isikhundla sakhe enhlanganweni. “Uqabane uZandile Gumede angathunywa esiShayamthetho ngisho engeyena usihlalo we-ANC eThekwini.”