ABEHLI ngisho ubuthongo ebusuku kunina wentombazane yase-Oaklands ngasePinetown osekuphele inyanga yesibili ungazwakali umkhondo wayo. UThabile Molebale (23) owenza i-Electrical Engineering eMbilo Private Technical College kuthiwa wahamba kubo ngoJuni 25 emini engumuntu oya ePinetown kanti uzothathwa yisoka. Unina, uNksz Nokuthula Sibisi utshele leli phephandaba ukuthi ngisho kuduma imoto phakathi kwamabili uvuka akhanyise aphumele emnyango ayobheka ngethemba lokuthi kuzokwehla uThabile. Okumkhathaza kakhulu wukuthi umlisa osolwa ngokuthumba indodakazi yakhe uyabonakala kubo eHammarsdale kodwa lutho indodakazi yakhe. UNksz Sibisi uthe akasakhaleli izinto eziningi kodwa ufisa kubuye indodakazi yakhe. “Akuvumi lutho angisazi kufanele ngenzenjani ngisho ebusuku akulaleki. Kukhona amalungu omphakathi asithintile asitshela ukuthi umfana ukhona kubo siwazisile namaphoyisa kodwa besingakasizakali, nawo awakasazisi ukuthi atholani. Lo mfana uke wayibamba ifoni wathi angime kancane uzofona emuva kwemizuzu engu-30 kodwa wangafona wagcina eluvalile ucingo. Ulokhu ethi uThabile ukhona uyaphila kodwa akafuni ukumveza ukuthi ukephi,” kusho uNksz Sibisi. Eqhuba uthe uyise kaThabile, uMnuz Tswalopele Molebale (53) waseHammarsdale naye kuthiwa uke wenza izaba zokuthola umkhondo wesoka likaThabile kodwa wehluleka ngoba nomndeni walo ukhala ngokuthi awulazi selihlala kuphi. Ephetha uNksz Sibisi uthe ngesonto elizayo kuzoba nomshado kadadewabo obezomiswa uThabile. “Akuvumi lutho angikulungele ngisho ukuba phakathi kwabantu. Kuzoshadwa lapha ekhaya kodwa ngizosala ngigade ukuthi akekho yini ozobuyisa uThabile. Nodadewethu uyaqhubeka ngoba ulahleke sekuqalile ukukhokhwa nokulungiselela umshado. Kumuncu ekhaya kodwa ngisenalo ithemba lokuthi uma amaphoyisa emthola lo mfana uzotholakala naye,” kusho uNksz Sibisi ezwakala ekhathazekile. Okhulumela amaphoyisa KwaZulu-Natal, uLieutenant Colonel Thulani Zwane, uthe  kusacwebe isiziba kodwa livuliwe idokodo lokulahleka kwesitshudeni. Uthe bacela abangaba nolwazi bathinte amaphoyisa aseduze. Izithombe zikaThabile sezisatshalaliswe nasezinkundleni zokuxhumana.