Lawa madoda aboshwe ngeSonto, emuva kwamahora ambalwa kubulawe indoda okuthiwa idutshuliwe. Okhulumela amaphoyisa KwaZulu-Natal, uLt Colonel Thulani Zwane, uthe kuvele ukuthi umnikazi wezinkomo namanye amadoda aye komunye umuzi wenye indoda kule ndawo ngoba eyisola ngokweba izinkomo. Kuthiwa leli qulu lamadoda lithe selingena emzini wale ndoda abebeyisola lavele lahlaselwa ladutshulwa. Omunye walawa madoda uMnuz Fanana Masondo (32) udubulekile washona. Iqulu lamadoda ebelifuna izinkomo kuthiwa libalekile emuva kokudutshulwa. Kuvulwe icala lokubulala esiteshini samaphoyisa eGluckstadt. Amaphoyisa kuthiwa asheshe afika lapho kube nokudubula khona abophe abasolwa abayisikhombisa.