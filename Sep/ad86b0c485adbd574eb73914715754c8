SIMANZONZO isimo ebandleni lamaNazaretha kwaShembe, ohlangothini lwaseBuhleni njengoba zisondela izinsuku zokukhishwa kwesinqumo ngecala lombango wobuholi bebandla enkantolo. Icala kulindeleke ukuthi libuyele eNkantolo yokuDlulisela amacala eBloemfontein ngasekupheleni kwenyanga ezayo. Umbango ophakathi kwabaseBuhleni nabaseThembezinhle, uqale ngo-2011 ngemuva kokukhothama komholi webandla inkosi Vimbeni Shembe, uThingolwenkosazane. Ngokuthola kweSolezwe ngeSonto kuthiwa abaseBuhleni banezinhlelo zokushiya ikomkhulu lebandla okuyiseBuhleni bayoqala elisha bashintshe negama lebandla. Lokho kuthiwa kungenxa yokuthi kunovalo lokuthi izinto ngeke zihambe kahle enkantolo futhi bazotheleka ngehlazo uma kwenzeka belahlwa yicala. Kuthiwa lokho kususe isiphithiphithi eBuhleni njengoba kunemizamo yokuthi kumbiwe nesidumbu somholi wesithathu wamaNazaretha, inkosi Amos Kula Shembe, Inyangayezulu esiseBuhleni, ukuze siyotshalwa kabusha eNtabazwe okunenkulumo yokuthi kungase kube yikomkhulu labaseBuhleni. Kuthiwa kodwa unkosikazi weNyangayezulu, uMaSibiya ushaya phansi ngonyawo akafuni muntu ozophazamisa umzimba weNyangayezulu. “Kumanje isimo simuncu kuxatshenwe kakhulu ebandleni. Ukunqaba kukagogo uMaSibiya nesidumbu seNyangayezulu kuphinde kwathela usawoti esilondeni,” kusho umthombo. Kuthintwa * -Adv Rajesh Choudree SC uthe, usalinde usuku elizophindela ngalo enkantolo icala. Ucele kuthintwe ummeli waseThembezinhle uMnuz Trevor Nkosi. Ummeli uNkosi ukuqinisekisile ukuthi icala liyabuyela ekupheleni kuka-Okthoba noma ekuqaleni kukaNovemba. “Konke sekuphothuliwe sekusele usuku kuphela,” kusho uNkosi. Omunye umthombo uveze ukuthi abaseBuhleni badidekile ngoba amakholwa akhohliswa ngokuthi icala selaphela. Kwaze kwavezwa nesitifiketi okwakuthiwa siqinisekisa ukuthi uNyazilwezulu yilona oselungumholi kanti singumkokothelo. Kuthintwa okhulumela abaseBuhleni, uMnuz Thokozani Mncwabe, uthe akukho akwaziyo ngalolu daba. “Thina silinde umholi uNyazilwezulu ukuthi kube nguyena ozositshela ngakho konke okuzokwenzeka. Njengoba singakezwa lutho ngenkosi uNyazi akukho esizozikhathaza ngakho,” kusho uMncwabe. Omunye umthombo uveze ukuthi okwenze abaseBuhleni bafuna ukuthatha isidumbu seNyangayezulu yingoba bamthatha njengomholi ongenachashazi kubona. “Kuthiwe masingathathwa isidumbu soThingo ngoba yilona olwaba yixoki laqoka umholi waseThembezinhle ukuthi abe wumholi ebe ekhona amadodana alo. Okunye wukuthi bekusatshwa nendodana yoThingo yasemshadweni ebingeke ivume kuhanjwe nesidumbu sikayise,” usho kanje. UNobhala wamaNazaretha ozinze eThembezinhle, uMshumayeli Chancey Sibisi, uthe bebengakazizwa lezi zindaba. “Noma ngabe ugogo uMaSibiya ubenganqabanga nesidumbu seNyangayezulu besingeke nathi sivume basithathe. Kufakwa isicelo enkantolo uma kuzombiwa isidumbu siyongcwatshwa kwenye indawo, besizosiphikisa enkantolo,” kusho uSibisi. Uveze ukuthi njengoba bekholwa ukuthi isinqumo secala sisazobavuna ayikho enye indawo abayibhekile ukuthi ibe yikomkhulu lebandla ngaphandle kwaseBuhleni. Uthe uma benqoba enkantolo bazoya kozinza eBuhleni ezoqhubeka nokuba yikomkhulu lebandla.