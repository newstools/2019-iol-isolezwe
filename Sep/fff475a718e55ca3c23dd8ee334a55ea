Izikhulumi ebezisemngcwabeni kaNksz Natasha Conabeer (23) waseNanda, zidonse intsha ngendlebe, ikakhulukazi yesifazane ukuthi iqaphele. Kulo mngcwabo obusesontweni i-United Congregational Church SA (UCCSA) eNanda, bekugcwele kakhulu abesifazane bezovalelisa kuNksz Conabeer oshone ngoMsombuluko emuva kokutholakala elaxazwe emnyango kubo eseduke amasonto amathathu. Washonela esibhedlela kanti kusolakala ukuthi waphuziswa i-brake fluid. UNksz Bee Ngcobo, ongumphathi wentsha e-UCCSA lapho bekukhonza khona umufi, uthe intsha ayibahlole abangani. “Ngaphambi kokuthi uhambe nabangani awuzibuze ukuthi bathembeke ngokwanele yini. Kumele siqaphele lapho sihamba khona nabantu esizimatanisa nabo ngoba umhlaba awusaphephile,” kuchaza uNksz Ngcobo. Uthe wathinteka ezwa ngokunyamalala kukaNatasha waduduzeka uma ezwa ukuthi utholakele wathemba ukuthi uzophila. Uninalume kamufi, uMnuz Zamokuhle Goba, unxuse ukuthi intsha ibikele abathize uma ihamba nabangani ukuze uma kunenkinga kwaziswe abazali. UGoba uhlabe namaphoyisa ngokudembesela uma kubikwa ngokuduka komuntu wathi akutshela ukuthi linda. Omunye wabangani bakamufi, uNksz Zamambo Mkhize. umchaze njengomuntu obethanda injabulo kuphela futhi enothando. Uthe yize ehambe ngendlela ebuhlungu kodwa abafuni ukugxila kokwenzekile kodwa bazokhumbula izikhathi ezimnandi abazichithe naye. Uqhube wathi nguNkulunkulu kuphela ozojezisa abenzi bobubi. UMfundisi Robinson Dlamini unxuse umndeni ukuthi ubeke konke kuMdali. Kule nkonzo yomngcwabo bewungekho umunyu kodwa bekwande umculo njengoba kuthiwa umufi ubewuthanda futhi ekwazi nokucula. Kuvele ukuthi ubegqamile nasekomitini lezobumnandi ngesikhathi esafunda eNanda Seminary. Abangani ayefunda nabo bebephume ngobuningi babo. Umufi uke waphatha nohlelo lwentsha iTeen Expression kwiNanda FM ngesikhathi esafunda eNanda Seminary.