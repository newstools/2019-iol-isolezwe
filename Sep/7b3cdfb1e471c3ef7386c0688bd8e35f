Usho kanje uMnuz Siya Xuza weGalactic Energy Ventures embukisweni wamabhizinisi iDurban Business Fair oqhubeka eNkosi Albert Luthuli International Convention Centre (ICC) eThekwini. Ngokusho kweSouth African Society of Bank Officials (Sasbo) bangaphezu kuka-10 000 abantu abangase baphelelwe wumsebenzi emabhange ngenxa yokusetshenziswa kobuchwepheshe besimanje. UXuza ngesikhathi efunda eHarvard ehambela namanye amazwe uthole ukuthi ohulumeni bakhona bagxila ekuthuthukiseni amakhono abantu, abagcini ngokuthola iziqu kodwa baqeqeshelwa ukuthi babone amathuba azobasiza ukuxazulula izinkinga ezithile nokusungula amabhizinisi. “Ubuchwepheshe besimanje abufikanga ngokuphazima kweso, yinto ebiyaziwa ukuthi iyeza. Kubukeka sengathi abaphathi bamabhange abazange bahlomise abasebenzi ngamakhono yingakho sebedilizwa. “Kufanele siqale manje ukuhlomisa abantu ngamakhono abazowadinga ukuze baphile kahle kulesi sikhathi se-4th Industrial Revolution (4IR). Uhulumeni nezinkampani ezizimele kufanele bahlomise abantu ngamakhono amasha,” kusho uXuza. Kumangale abaningi ngesikhathi iqulu elizibiza ngamalungu amabhizinisi emifelandawonye liphazamisa ukukhonjiswa kwesigaba obekukhuluma kuso oXuza, Prasheen Maharaj, Nkululeko Mthembu noSihle Kunene obelukhonjiswa bukhoma kwiCNBC Africa. Umphathi wohlelo, uNksz Fifi Peters, ucele ukuthi kuyiwe emakethe ngoba laba bantu akade bephethe izingqwembe ezithi amabhizinisi emifelandawonye akhishwa inyumbazane. Bebecula izingoma zomzabalazo. Inhloko yoPhiko lwamaBhizinisi eThekwini, uMnuz Thulani Nzama, izwakalise ukuphoxeka kwayo ngesenzo salaba bantu, yathi uma benezikhalo kufanele balethe uhlu lwabo lwezikhalo. Uthe uma ecela uhlu lwezikhalo uNzama, amalungu emifelandawonye athi amnika kuze kube wuLwesihlanu ukuthi aphendule izimfuno zawo. IMeya kaMasipala weTheku, uMnuz Mxolisi Kaunda, ithe bazimisele ukufukula osomabhizinisi abancane nokubavulela amathuba kulesi sikhathi se-4IR. UKaunda uthe indikimba yeDurban Business Fair egubha iminyaka ewu-21 yasungulwa ithi, “A journey of Innovation” okusho ukuthi bayakugqugquzela ukuthi osomabhizinisi beze namasu amasha okudala imali kulesi sikhathi se-4IR. Uveze ukuthi bawumasipala ozimisele ukulwa nokuphulwa komthetho kwazise bazotshala amaphoyisa kamasipala kuwo wonke amakhona kamasipala ukulwa nabadayisa ngokungekho emthethweni emgwaqweni, bazosebenzisana namaphoyisa kahulumeni ukulwa nalo lonke uhlobo lobugebengu.