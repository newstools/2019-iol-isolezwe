BANGU-640 abantu abadabuka welaseNigeria asebebhalisele ukugodukiswa mahhala eNingizimu Afrika ngemva kodlame olubhekiswe kwabokufika, kusho okhulumela umengameli waseNigeria ngoLwesibili. Lokhu kuvele emuva kwezindaba zokuthi inkampani ezimele yezindiza yaseNigeria i-Air Peace izibophezele ukunika abantu bakuleliya lizwe ithuba lokuphindiselwa ezweni labo mahhala. Le nkampani ihlele ukwenza lokhu ngezindiza ezimbili kwezingu-777. Eyokuqala kulezi zindiza kulindeleke ukuthi ifulathele iNingizimu Afrika ngoLwesibili ntambama iphinde ibuyele futhi ngoLwesithathu izolanda abanye abahambayo. Indiza ngayodwa ikwazi ukuthwala abantu abangalinganiselwa kwabangu-300 ngesikhathi. UMengameli waseNigeria uMnuz Muhammadu Buhari ngoMsombuluko unxuse ukuba kulekelelwe labo abafuna ukuhamba kuleli babuyele eNigeria, i-Air Peace yabe isizibophezela kulokhu ngeledlule. Ezigamekweni zakamuva zodlame olubhekiswe kwabokufika eNingizimu Afrika, iziteleka ezinodlame ePitolo naseGoli zidlule nemiphefumulo engaphezu kuka-10 kanti ababili kubona bangabantu bokufika. Izigameko zokuziphindiselela eNigeria ziphoqe amabhizinisi aseNingizimu Afrika azinze kuleliya lizwe ukuthi avale iminyango izinsuku, kanti neNingizimu Afrika ivale ihhovisi layo lenxusa ngovalo lwezokuphepha. Esitatimendeni esikhishwe okhulumela uNgqongqoshe wezokuXhumana namaZwe oMhlaba eNigeria uMnuz Ferdinand Nwonye unxuse abantu ukuba balisebenzise leli thuba.