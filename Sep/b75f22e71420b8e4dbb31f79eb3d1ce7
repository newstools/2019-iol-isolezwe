Lokhu kushiwo uMnuz Gavin Kelly okhulumela usoseshini wamaloli, iRoad Freight Association, ephawula ngokushiswa kwamaloli awu-10 okuthiwa ashishwe emigwaqweni yakuleli kusukela ngeSonto. Uthe okwamanje akukho okubambekayo okusaqhamuke ethimbeni elizama ukuxazulula lolu daba. “Zikhona izivumelwano ezike zenziwa. Kodwa zifana nento engekho ngoba azilandelwa. Kusasa (namhlanje), kunomunye umhlangano ,” kusho uKelly. Uthe ziningi izinkinga ezidalwa ukucekelwa phansi kwamaloli njengoba kusikazwa ukuthi abashayeli bakuleli bangavunyelwa ukungenisa amaloli emazweni abasuke bedilive kuwo impahla. “Okwamanje lokho akukenziwa. Kodwa yinto ehlongozwa ngamanye amazwe esesitsheliwe ngakho. “Kwabona abashayeli abaqashiwe bangase baphelelwe yimisebenzi ngoba izinkampani ezithenga kuleli ziya ngokuya zincipha ngenxa yalolu thuthuva. Uma kuncipha umsebenzi otholwa yizinkampani zamaloli kuzodingeka ukuthi kuncishiswe abasebenzi,” kusho uKelly. Kusukela ngeSonto uthe angu-10 amaloli ashisiwe. “Enye inkinga abanikazi bamaloli ababhekene nayo eyokuthi imishwalense iyayenyusa imali okumele bayikhokhe, abanye abanikazi bamaloli bayehluleka ukukhokha leyo mali bagcine bengenayo imishwalense,” kusho uKelly. Usihlalo wekomiti lasePhalamende elibhekele ezohwebo nezimboni, ukuthuthukiswa komnotho, ukuthuthukiswa kwamabhizinisi amancane, ezokuvakasha, ukuqashwa nezemisebenzi, uMnuz Mandla Rayi ukugxekile ukucekelwa phansi kwamaloli. “Ukucekelwa phansi kwamaloli nokuhlaselwa kwabashayeli bangaphandle akubona kuphela ubugebengu kodwa kuphazamisa ezomnotho, ngesikhathi leli lidinga ngempela ukuwenyusa. “ kusho uRayi. Uqhube wathi ingxenye yomnotho ethinteke kakhulu ngeyamabhizinisi amancane nasathuthuka. “INingizimu Afrika yaziwa ngokuba yizwe elinomthetho. Lezi zigilamkhuba zifuna ukuphazamisa indlela abantu abaqashwa ngayo kuleli. Kumele sibhekane nezinhlelo zokukhulisa umnotho, sakhe ubudlelwano bokusebenzisana phakathi kwezifundazwe namanye amazwe,” kusho uRayi. UCol Thulani Zwane okhulumela amaphoyisa KwaZulu-Natal, uthe kushiswe maloli amabili eMooi River ngoMsombuluko ebusuku, amaphoyisa aphenya icala lokucekelwa phansi kwempahla. Usihlalo we-All truck Drivers Foundation, uMnuz Sipho Zungu, uthe abahlangene nezenzo zokuteleka kodwa abashayeli badiniwe. Uthe siyeza isikhathi lapho isimo singeke sibe sihle khona. Unobhala weNational Truck Drivers Association, uMnuz Siphosihle Muthwa, uthe uma izinkampani zisaqhubeka nokungayilandeli imigomo iziteleka zizoqhubeka.