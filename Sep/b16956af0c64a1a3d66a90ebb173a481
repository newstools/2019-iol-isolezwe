UKHALA ngobudedengu besikole uyise womfundi kaGrade R okuthiwa ushe kanzima ebusweni nasezandleni emuva kokuphushelwa emlilweni ngomunye umfundi esikoleni Udumo Primary, eClermont, emasontweni amabili edlule. Usezinhlungwini esibhedlela iNkosi Albert Luthuli u-Olwethu Edwards (5) okuthiwa uphushelwe emlilweni obushisa udoti wesikole ngumfundi kaGrade 4 ngesikhathi bezungeze umlilo obuvutha ubuhanguhangu. Uyise ka-Olwethu, uMnuz Emmanuel Edwards (51) uthe unina wendodana yakhe wathola ucingo luvela esikoleni, lumazisa ukuthi indodana yabo isiphuthunyiswe emtholampilo. “Umama ka-Olwethu wafika emtholampilo bamtshela ukuthi kumele amyise esibhedlela iRK Khan. Kudingeke ukuthi amthathe elimele enjalo bayogibela naye amatekisi amyise esibhedlela. E-RK Khan bayidlulisele eNkosi Albert Luthuli ngenxa yokusha kakhulu ebusweni nasezandleni zombili,” kusho u-Edwards. Uthe u-Olwethu ushe ngesikhathi esalinde umfowabo ofunda kuso lesi sikole owayengakaphumi eklasini ngoba uGrade R uphuma kuqala. Uzwakalise ukukhathazeka ngokuthi umuntu owayebase umlilo wawushiya uvutha wodwa. “Othisha bathula bathini izingane zidlala eduze komlilo? Uma izingane zisesikoleni sisuke silindele ukuthi ziphephe. Sazi ukuthi bafana nabazali uma izingane zisesikoleni. Nalo mfana omphushile asikaze simbone, asazi nokuthi abazali bakhe bazisiwe yini,” kusho u-Edwards. Uthe u-Olwethu uhlale ejovwe ngomjovo wokudambisa izinhlungu ngoba isikhathi esiningi uvele akhale ngezinhlungu. Uqhube wathi usalinde amaphepha asesibhedlela ukuze ayovula icala lokuba budedengu besikole emaphoyiseni. Okhulumela uMnyango wezeMfundo KwaZulu-Natal, uMnuz Muzi Mahlambi uthe bazophenya ukuthi kwenzeke kanjani esikoleni kube khona oqala umlilo angawuqaphi, kube kukhona nezingane ezincane. Uthe nasemakhaya umlilo uyaqashwa ukuqinisekisa ukuphepha kwezingane ngoba kuyaziwa ukuthi ziyathanda ukudlala ngawo, Imiphumela yophenyo uthe yiyo ezobahola ukuthi bathathe izinyathelo ezifanele.