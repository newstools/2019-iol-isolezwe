UMENGAMELI Cyril Ramaphosa usecele iPhalamende ukuba liphasise umthetho ozoqinisekisa ukuthi abantu abasolwa emacaleni okudlwengula nokubulala abayitholi ibheyili. URamaphosa uthe uma abasolwa betholwa benamacala okudlwengula nokubulala, kumele banikezwe udilikajele futhi bengakhishwa emajele ngaphambi kwesikhathi (parole). Ukhulume kanje ngesikhathi ethula inkulumo mayelana nokuhlukunyezwa nokushaywa kwabantu besifazane ePhalamende ngoLwesithathu emini. URamaphosa uthe isikhathi sokukhuluma sesiphelile, kumele kubonakale ngezenzo ukuze kunqandwe lesi sihlava. URamaphosa, ohhewulwe abantu baseZimbabwe ngenkathi ehambele umngcwabo walowo owayenguMongameli waseZimbabwe uMnuz Robert Mugabe ngempelasonto, uthe kukhona ifu elimnyama elizungeza iNingizim Afrika njengoba abantu besifazane nezingane bedlwengulwa baphinde babulawe ngesihluku. “Ngaphandle kwasePhalamende, emgwaqeni, sesizizwile izikhalazo zabantu besifazane abafuna ukubona izimpilo zabo ziphephile. Sizama ukuzwelana nabo siphinde sikwazi ukubasiza. Bamashe ngobuningi babo beza ePhalamende, bekubeka obala ukuthi sekwanele ukuhlukunyezwa okubhekiswe kubo,” kusho uRamaphosa. URamaphosa uthe bazoletha izinguquko ukuze labo abalahlwa amacala okudlwengula nokubulala bajeziswe ngezigwebo ezinkulu. Uphinde waveza ukuthi uhulumeni uzoqala uhlelo oluphuthumayo lokubhekana nalesi sihlava oluzobekwa ngokusemthethweni ezinyangeni eziyisithupha. Lolu hlelo luzophathwa yikomidi elibekwe okwesikhashana elizosebenzela eduze nehhovisi likaMengameli. 