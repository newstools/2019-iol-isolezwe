Isitabane wumdlalo okhonzwe ngabafana abancane abasuke befuna “ukugcwalisela” ontanga yabo ukuze babone ukuthi banesibindi sokugxamalaza kujantshi noma balale kuwona bese bevuka uma isitimela sesiseduze. Abanye babagcwalisela ngokutshuza phezulu esitimeleni sihamba bame ngezinyawo, baphinde balale ukuze bavike izintambo zikagesi. UNksz Thabile Kunene, obhekele ezokuxhumana kwaPrasa KwaZulu-Natal, uthe badinga usizo lwabazali ukuqeda imidlalo yokutshuza nesitabane ezitimeleni. “Sisanda kuya eThekwini Primary lapho sekushone izingane ezintathu ngenxa yesitabane. Zibalelwa ku-10 izingane esezishonile ngenxa yokudlala isitabane KwaZulu-Natal. Uma sikhuluma nezingane ububona ukuthi ziwazi kahle lo mdlalo, yizona ebezisitshela ukuthi kwenziwanjani. Sikhulumile nazo sazitshela ukuthi uma udlala isitabane uyafa noma unqamuke umlenze. Uma utshuza phezu kwesitimela uyasha ungqongqe noma izintambo zikagesi zikunqamule umqala kuhlukane umzimba nekhanda. Usha ube njengomqwayiba ufe,” Ucele abazali ukuthi bangenele ngokukhuza izingane ngoba ezinye ziyalalela uma iPrasa iziqwashisa ezikoleni kodwa ezinye ziyaphikelela ngokudlala lo mdlalo oyingozi. “Siyacela abazali bakhuze izingane, ngisho abangazizali kufanele bazikhuze ngoba kuyingozi ukutshuza esitimeleni nokudlala isitabane. Kufanele ukhuzwe lo mdlalo ezikoleni, emasontweni nasemphakathini,” kusho uNksz Kunene.