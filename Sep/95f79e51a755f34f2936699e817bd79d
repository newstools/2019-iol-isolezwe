Lokhu kulandela umsindo oqubuke kuleli ikakhulu ezinkundleni zokuxhumana kugxekwa umnyango abanye bencoma uNgqongqoshe uNkk Angie Motshekga ngalesi sitifiketi akhulume ngaso engqungqutheleni yeSadtu ngeledlule. UNkk Motshekga uthe bahlela ukuthi kube nalesi sitifiketi ukuze kwehliswe isibalo sabalaxaza isikole bengaqedanga. Okhulumela lo mnyango, uMnuz Elijah Mhlanga, uthe uNkk Motshekga abekucacisa ngukuthi kusahlolwa indaba yokuthi kube nalesi sitifiketi esizokwaziwa ngeGeneral Education Certificate (GEC) abahlele ukuthi kuphothulwe ekupheleni kukaJulayi wonyaka ozayo. Uthe basahlola ukuthi kube nezivivinyo ezizobhalwa kuleli banga neqoqo lezifundo elizohambisana nazo liyiswe emkhandlwini oqinisekisa izinga le miphumela, Umalusi. “Inhloso wukuthi labo abafuna ukwenza izifundo zamakhono bakwazi ukuya emakolishi. Kudingeka ama-artisan angu-10 000 ngonyaka. Alulusha lolu daba njengoba luke lakhulunywa ekuqaleni konyaka.” Uthe noMengameli Cyril Ramaphosa wayibalula le ndaba engqungqutheleni yezemfundo ngoJanuwari nasenkulumeni ayeyibhekiswe esizweni. UMhlanga uthe lesi sitiketi sizosiza abafundi abagcina beshiye phakathi ukufunda. “Sizosiza ngoba sinekinga yentsha engaqedi ukufunda eshiya phakathi ezithola ingenalutho esandleni. Ngalesi sitifiketi sifuna ukuhlomisa umfundi ngolwazi olungamenza ukuthi angene emkhakheni wamakhono.” Uthe abahlosile ukuthi abafundi bagcine kwaGrade 9. “Lesi sitifiketi sizoba namaphoyinti ngokweNational Qualification Framework (NQF). Sizobe singalingani no-matric.” Ungoti wezemfundo uSolwazi Mary Metcalfe uthe kumele unconywe umnyango ngalesi sitifiketi ngoba sizovulela abafundi amathuba okuthi baye emakolishi. UNksz Nomsa Marchesi, okhulumela iDA kwezemfundo, uthe bayasichitha lesi siphakamiso ngoba sizokwandisa abantu abangasebenzi. Uthe kumele kuqale kuphuculwe uhlelo lokufunda emakolishi luhambisane nokudingwa ngumnotho. “Sibhalele usihlalo wekomiti lezemfundo ePhalamende sifuna ungqongqoshe azosichazela kabanzi ngalolu hlelo. Kuyadumaza ukuthi ikomiti alithintwanga ngalesi siphakamiso,” uNksz Marchesi.