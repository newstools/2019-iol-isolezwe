UMENGAMELI weCosatu, uNksz Zingiswa Losi uthi banethemba lokuthi isiteleka sabo sikazwelonke esizoba sekuqaleni kwenyanga ezayo sizoqhubeka njengoba kuhlelilwe yize kukhona abazama ukusivimba enkantolo. Emhlanganweni wama-shopstewards eCosatu eCoastlands Hotel eThekwini ngempelasonto, uNksz Losi uveze ukuthi bakhathezekile ngesenzo senhlangano yosomabhizinisi, iBusiness Unity South Africa (Busa), sokuzama ukuvimba isiteleka sabo. “Noma bangazama ukusivimba kodwa asingabazi ukuthi inkantolo izokhipha isinqumo esivuna thina ngoba lokhu esikulwelayo yinto efiswa yiwo wonke umuntu,” kusho uNksz Losi. IBusa iyasiphikisa lesi siteleka ngoba ikhala ngokuthi sizophazamisa amabhizinisi. I-Cosatu ilungiselela ukhukhulelangoqo wesiteleka sikazwelonke esizoba ngo-Okthoba 7, okuzoliwa ngaso noukuntuleka kwamathuba emisebenzi ezweni. “Lo mhlangano esinawo lapha kumele ulungisele isiteleka esizoba ngoSepthemba 27 sabasebenzi basemabhange nesingo-Okthoba 7, lezi ziteleka kukhona abahlela ukuziphazamisa, siya enkantolo ngoSepthemba 25, njengoba iBusa izama ukuvimba lezi ziteleka. Bathi asikwazi ukusebenzisa isitifiketi sika-section 77, esasithola eminyakeni emibili edlule. Kodwa thina sayilandela yonke imigudu yeNedlac yasho ukuthi konke kuhambe kahle, okusho ukuthi singaqhubeka nesiteleka sethu njengoba sihlelile,” kusho uNksz Losi. Uthe kuzomele baqhubeke namalungiselelo bangami yize beyiswa enkantolo. UNksz Losi uthe olunye udaba afisa ukulubika ukuthi bebesenkantolo ngoLwesibili olwedlule, beyiswe yinyunyana i-Amcu. “I-Amcu ibisiyise enkantolo, isisola ngokuyithunaza ngenxa yezinqumo ezithathwe isigungu esiphezulu seCosatu mayelana nodaba lwaseMarikana. Basiyise enkantolo yezokuLingana. Icala lichithiwe kwathiwe abakhokhe nezindleko,” kusho uNksz Losi. Uthe bamile ekutheni iningi labantu abafayo ezehlakalweni zaseMarikana ngamalungu enyunyana iNUM, okusolwa ukuthi babulawa ngamalungu e-Amcu. “Lezi zigameko azenzeki kuphela eMarikana yingakho sesicele uNgqongqoshe wamaPhoyisa kuleli, uMnuz Bheki Cele ukuba angenele,” kusho uNksz Losi. Uxwayisa abaholi babo, wathi kumele bayeke ukuklwebhana bebanga izikhundla kodwa babeke phambilini okufunwa ngabasebenzi. IPhini likaNobhala-jikelele weSACP, uMnuz Solly Mapaila, lithe bayasiseka isiteleka seCosatu. UMapaila uthe izinga lokuntuleka kwamathuba emisebenzi eNingizimu Afrika selifike esigabeni sokuba kubizwe ngenhlekelele. “Kumele abaholi bacabange bajule, ukuze izwe liphume kulolu gibe,” kusho uMapaila. ISekela likaSihlalo we-ANC KwaZulu-Natal, uMnuz Mike Mabuyakhulu ushumayela indaba yobumbano kumadlelandawonye. “Ngaphandle kobumbano ngeke sikwazi ukulwa nezinselelo ezibhekene nezwe lethu,” kusho uMabuyakhulu.