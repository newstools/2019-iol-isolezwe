SIBUCAYI isimo kumfundi waseDurban University of University (DUT) uSandile Ndlovu ophefumula ngomshini njengoba esinde egwazwa ngokuphindelela kulenyuvesi ngoMsombuluko. UNdlovu (18), owenza izifundo ze-Industrial Engineering, ugwazwe wavuleka ugebhezi kwelinye lamagumbi okufundela kulenyuvesi, ngokusho kukaMnuz Tshepho Mokoena, okhulumela umndeni wakwaNdlovu. Ekhuluma nenhlangano ephakela Isolezwe izindaba i-African News Agency (ANA), uMokoena obebonakala ukuthi uphatheke kabi, uthe uNdlovu usesimeni esibucayi eCity Hospital njengoba eshayeke kabuhlungu engqondweni. Umndeni usuke wacebiswa ukuba ucabange ngokucima umshini osiza uNdlovu ngokuphefumula. “Siyathandaza futhi siyathemba. Asazi ukuthi kwenzekaleni njengoba iDUT ingakacacisi ngalolu daba. Thina sitshelwe ukuthi uSandile ubanjiwe, washaywa odongeni ngekhanda wabe eseyagwazwa ekhanda. Umuntu owenze lokhu utshontshe ifoni yakhe kanye ne-laptop,” kuchaza uMokoena. UMokoena uveze ukuthi uyise kaSandile, uMnuz Sibusiso Ndlovu ushayele esuka eNelspruit kwathi unina weza ngendiza. INyuvesi iqashele umndeni wakwaNdlovu indawo yokuhlala esedolobheni. UMokoena uveze ukuthi umndeni wakwaNdlovu utshelwe izindaba zokuthi ezokuphepha enyuvesi bezimisiwe emsebenzini ngoLwesibili, kodwa i-ANA ayikwazanga ukuqinisekisa lolu daba. Imizamo ye-ANA ayiphumelelanga njengoba ucingo lwabezokuxhumana eDUT belukhala lungabanjwa namhlanje ekuseni. Isigameko sokugwazwa kukaNdlovu sesibikiwe emaphoyiseni futhi uphenyo seluqalile, kusho uMokoena. UMokoena uthe iDUT ibingenazo izimpendulo zokuphendula umndeni yaphinde yagcizelela ukuthi ayikho i-video eqoshiwe ukuveza lesi sigameko. “IDUT ayisebenzisani ngokuphelele nephoyisa eliphenyayo okwenza kuphazamiseke uphenyo mayelana nokugwazwa kukaNdlovu. Izikhulu nabasebenzi baseNyuvesi abasinikezi ulwazi oluphelele nolungasisiza kuphenduleke imibuzo yomndeni,” kusho uMokoena. Kuthintwa amaphoyisa ngalesi sigameko awathandanga ukuphawula. Africa News Agency 