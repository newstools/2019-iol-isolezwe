INKOSIKAZI yowayengumengameli wakuleli uMnuz Jacob Zuma, uNkk Nompumeleli Ntuli-Zuma, angase athathe izinyathelo zomthetho ngokubhecwa ngobubendle inyama engayidlanga. Lokhu kulandela isinqumo sophiko lwezokushushisa kuleli sokuchitha icala lokudliswa ushevu kukaZuma eminyakeni emihlanu eyedlule ebukusolwa uMaNtuli ngakho. OBambe njengoMqondisi wophiko lwezokuShushiswa koMphakathi KwaZulu-Natal u-Advocate Elaine Zungu uthe umbiko wophiko lwezobunhloli awunabo ubufakazi bokuthi uZuma wadliswa ushevu. UZungu uphinde wathi uZuma akazange asihambise isitatimende esiteshini samaphoyisa ebika ngokudliswa ushevu. Ummeli kaNtuli-Zuma uMnuz Ulrich Roux uthe, umuntu ammele wakhonjwa indlela emzini wabo oseNkandla ngoJanuwari 2015, ngemuva kwezinsolo zokuthi wadlisa uZuma ushevu. Ummeli wakhe uthe kuyihlazo ukuthi kuthathe amaphoyisa isikhathi eside kanje ukuthola ukuthi akukho ngisho obuncane ubufakazi obuhlanganisa uNtuli-Zuma kulesi senzo. "Incwadi esiyithole ngo-Septhemba 13 2019 iyaqinisekisa ukuthi akukho ngisho obuncane ubufakazi obuveza ukuthi kuke kwazanywa ukudlisa uZuma ushevu nokuthi edliswa ngubani, kanti futhi akekho ohlanganiswe nokuzanywa kokudliswa kwakhe ushevu," kusho uRoux ecashunywa yi-ENCA. "Kukhona oqambe amanga kuphiko lwezokuShushisa," kusho yena. 