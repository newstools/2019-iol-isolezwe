Ongqongqoshe beminyango eyahlukeni bathembise ukuqinisa ezokuphepha emanyuvesi ukuze kugwenywe izehlakalo zokuhlukunyezwa kwezitshudeni emuva kwemibhikisho yezitshudeni ezikhala ngodlame olubhekiswe kuzona. UNgqongqoshe wamaPhoyisa uMnuz Bheki Cele, owezokuHlaliswa kwaBantu, ezaManzi nokuThuthwa kweNdle, uNksz Lindiwe Sisulu, izolo bathembise ukuqinisa ezokuphepha ezikhungweni. Izitshudeni zithe zifuna kwenziwe okuthize ngodlame olubhekiswe kozakwabo. UNksz Sisulu uthe abafuni ukuthi izitshudeni zisabe nalapho zifunda khona. “Sifuna ukwenza isiqinisekiso sokuthi bayandiswa onogada emanyuvesi,” kusho uNksz Sisulu. Uthe isizwe sonke sishaqekile ngokudlwengulwa kwabesifazane nezingane wathi lesi simo asibekezeleleki futhi kumele uhulumeni angenelele. UCele uthe kumele kube nendlela abazolokhu behlangana ngayo nezitshudeni ukuze baqhamuke nendlela yokuvikela ukuhlukunyezwa kwabesifazane. Uthe bazohlangana nonogada bezikhungo ngoba lesi yisimo esiphuthumayo.