UNxasana ubeqedela ubufakazi bakhe izolo njengoba eseke wavela izikhawu eziningi kule khomishini. Wayeqashwe kulo msebenzi ngo-2013. Ngokusho kwakhe ngo-2015 uZuma waveza ukuba nentshisekelo yokuba asuswe esikhundleni. UZuma watshela uNxasana ukuthi uhlela ukuphenya ukuthi ngabe ukufanele yini ukuba sesikhundleni. Ophenyweni kwakuzobhekwa lokhu okulandelayo: Amacala amabili okushaya ake abhekana nawo, icala lokungaziphathi ngendlela emsebenzini elalifakwe kwibhodi yabameli KwaZulu-Natal okwakumayelana nokubhekana kwakhe necala lobugebengu nokuba nodlame, ukuboshwa kwakhe nokugcinwa esitokisini, ukwenza izitatimende kwabezindaba noma ukubukela phansi le nhlangano yezokushushisa nokunye okuthinta umsebenzi wakhe. UNxasana utshele ikhomishini ukuthi lokhu akwehlanga kahle kuyena ngoba wayenabantwana engafuni bazi ukuthi wake waphambana nomthetho. “Ngiyindoda yomuzi mina, nginezingane. Kwakungehlisa isithunzi lokhu,” kusho uNxasana.Uphenyo kwakumele luholwe u-Advocate Nazeer Cassim kodwa lwangaqhubeka. UZuma wabe esemtshela ukuthi bangaxoxa ngomhlomulo angawuthola uma esula emsebenzini. UNxasana uthe wacela ukuba akhokhelwe imali yakhe esele kwinkontileka ayeyisayinile eqala ukusebenza. Ngesikhathi obehola ubufakazi, u-Advocate Paul Pretorius, ebuza ukuthi ubani owaqala ukuveza udaba lokuba asule emsebenzini, uNxasana uthe kwakunguNgqongqoshe wezoBulungiswa uMnuz Jeff Radebe. Uthe emhlanganweni aba nawo noRadebe wamtshela ukuthi ngeke asule emsebenzini. Uqhube wathi waze wabhala incwadi ngakusasa esho into efanayo. Uthe uRadebe akazange ayiphendule leyo ncwadi. UNxasana wagcina ethola uR17 million ngokushiya emsebenzini. Inkantolo yoMthethosisekelo ngonyaka odlule yathola ukuthi ukususwa kwakhe esikhundleni kwakungafanele yathi kumele abuyise uR10 million. UNxasana uthe akekho umuntu ambeka isibhamu ekhanda efuna ukukhokhelwa le mali. Uthe wayebona kufanele ayithole ngoba umqashi wakhe wayethe akashiye. Ngesikhathi ebuzwa uSihlalo weKhomishini, iJaji uRaymond Zondo, ukuthi useyibuyisile yini imali uNxasana uthe akakayibuyisi. UNxasana usebuqedile ubufakazi bakhe sekuzoqhubeka udaba oluthinta iSABC.  