UMshengu obephelezelwa yiNhloko yoMnyango, uDkt Enock Nzama, ubevakashele esigodlweni seSilo Osuthu, KwaNongoma. Esitatimendeni esikhiswe umnyango kwabezindaba, kuvela ukuthi ukuvakasha kukaMshengu bekuwukuyokotha iSilo nokukhuluma ngezithinta ezemfundo. “INgonyama ingushampeni kwezemfundo esifundazweni futhi isebenzisana kahle nomnyango ukuqhakambisa isiko lokufundisa nokufunda,” kusho isitatimende. Bekungokokuqala ukuthi ungqongqoshe ayokotha iSilo esigodlweni saso selokhu eqokelwe kulesi sikhundla. Ungqongqoshe usanda kuncoma iSilo komunye umcimbi wokwethulwa kwesichazamazwi samabanga aphansi eThekwini ngenyanga edlule. Uncome iSilo ngokukhathalela ezemfundo kulesi sifundazwe, wazibophezela nokuthi bazimisele ukuqhubeka nokusizana naso kuzo zonke izinhlelo kwezemfundo. Kulo mcimbi iSilo sikhuthaze ukufundwa kwezincwadi nangokufundiswa kwezingane ngolimi lwazo. UMshengu wagcizelela kuBayede ukuthi bazoqhubeka nokuqhakambisa ukufundwa kwezincwadi zolimi lwebele emikhankasweni yabo kwezemfundo.