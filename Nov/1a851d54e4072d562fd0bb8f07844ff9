IDEMOCRATIC Alliance (DA) ikwamukele ngezandla ezimhlophe ukwesulwa kweqembu iBlack First Land First (BLF) njengeqembu lepolitiki ngoLwesibili. Ukwesulwa kwaleli qembu kulandela ukuvela kokuthi yephula isigaba 16(1) (c) somthetho we-Electoral Commission ochaza ukuthi i-Independent Electoral Commission (IEC) ayikwazi ukubhalisa iqembu elikubeka ngembaba ukuthi abantu angeke bamukelwe njemgamalungu eqembu ngenxa yobuzwe babo, ulwimi noma ibala labo. Isikhulu esiphezulu seDA esisekomitini le-IEC uMnuz Mike Moriarty sithe selokhu yasungulwa iBLF ibilokhu ifafaza uqhekeko kubantu baseNingizimu Afrika njengoba umthethosisekelo wayo uthi abantu abamnyama kuphela abangaba amalungu ayo. UMoriarty uthe i-Electoral Act ikucacisile ukuthi udlame nokufafaza inzondo ngokwebala akuvumelekile. "Ayikho indawo kulelizwe yenhlangano noma osopolitiki abathola amavoti ngokugqugquzela inzondo. IDA ikholelwa wukuthi umsebenzi weqembu lepolitiki ukugqugquzela ubumbano nokwamukela ukwehluka kwamasiko kubantu baseNingizimu Afrika. INingizimu Afrika idinga abaholi abaqondayo ukuthi singcono uma sibumbene," kusho uMoriarty. Izinkinga ezikhungethe leli qembu ziqale ngoJanuwari ngesikhathi iFreedom Front Plus (FF Plus) ifaka isikhalazo ku-IEC ngomthethosisekelo weBLF okubeka ngembaba ukuthi abantu abamhlophe abavumelekile ukuba ngamalungu aleli qembu. Isikhalazo seFF Plus sasithi leli qembu akufanele livunyelwe ukuba yingxenye yokhetho lukazwelonke lwangoMeyi 8 nonyaka ngoba ligqugquzela uqhekeko kubantu bakuleli. IBLF yafaka isicelo sokumisa ukuhoxiswa kweqembu, kodwa ngemuva kokucubungulwa kwalolu daba ngemuva kokhetho inkantolo yezokhetho sigcine sichithiwe isicelo sayo nokuphethe ngokputhi isulwe njengeqembu lepolitiki kuleli. 