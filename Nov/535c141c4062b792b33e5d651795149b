Kuthiwa amaphoyisa amabili asebenza ophikweni lwezoNhloli KwaZulu-Natal abefuna indoda esembonini yama-metered taxi ethinteka oxhaxheni lwamacala okubulala osomatekisi kule ndawo njengoba kunombango wokuthutha abagibeli phakathi kwabantu bama-metered taxi nosomatekisi. Umthombo weSolezwe ocele ukungadalulwa kodwa olwazi ukusuka nokuhlala udaba lombango wokuthuthwa kwabantu, uthe amaphoyisa abeyofuna igenge yama-metered taxi ethinteka emacaleni okubulawa kwabantu endaweni kubalwa nosomatekisi. “Kunomuntu osembonini yama-metered taxi nomfowabo abayinkinga asebebaqedile abantu basematekisini njengoba kuliwa kubangwa umsebenzi, babulala abantu ngisho emini baphinde bashise nezindlu zabo,” kusho umthombo. Uthe abasolwa bathinteka nasecaleni lokubulawa kukasihlalo kasoseshini wamatekisi eNsuze ohambela oThongathi naseMgungundlovu. “Sebephelile abantu kusukela kuqale le mpi kanti abasolwa bayaziwa,” kusho umthombo. Uthe kodwa abasolwa sebezilungisile njengoba sebebulele nephoyisa. Okhulumela amaphoyisa kuzwelonke uColonel Brenda Muridili uthe kuvulwe icala lokubulala nokuzama ukubulala esiteshini samaphoyisa saseNsuze. “Kusolwa ukuthi ngoNovemba 3, ngabo 5 ntambama, amaphoyisa amabili ophiko lwezobuNhloli KwaZulu-Natal abelandela umkhondo othile wendoda efunwa uthuli mayelana namacala okubulala eNomyeni, eNsuze ngesikhathi edutshulwa yiqulu labantu ebelihlomile liwalalele unyendle, kwadubuleka uWarrant Officer oneminyaka engu-49, elinye iphoyisa elinguCaptain lalimala laphuthunyiswa esibhedlela.”