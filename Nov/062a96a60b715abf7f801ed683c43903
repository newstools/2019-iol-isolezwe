USHUMAYELA ejeqeza umfundisi webandla i-Impactors Church, egatsheni eliseMorningside eThekwini, emuva kokungqongqiswa ngomlilo kwemoto, washiyelwa incwadi encane emsabisa ngokuthi uzoshiswa nemoto. UMfundisi Sabelo Ndimande usolwa ngamalungu ebandla ngokushendeza namakhosikazi abantu abakhonza ebandleni lakhe nakuba abayeni babo bekhona esontweni. Umthombo uthe maningi amadoda angasafuni nakuyizwa indaba yokuthi amakhosikazi awo ayothamela iZwi leNkosi kuleli bandla. Umthombo olwazi kangcono udaba lokusha kwemoto, uthe kutheleke indoda thizeni ekhale ngokuthi umfundisi ushendeza nomkayo. Kuthiwa ibicasukile, yokhela umacekeceke weMercedes Benz ngomlilo, yashaya yachitha emuva kwalokho, yasala ivutha imoto. ‘’Yinto eyenzeke ngeSonto le engikhuluma ngayo ngoba imoto ibime egcekeni lesonto ngesikhathi isha. Uphume eqhasha umfundisi eyoyicima ngenhlanhla yangasha yonke. Ubaqedile abafazi babantu, angazi ubayenga ngani kuze kusolwe nomuthi ngendlela abathatha ngayo,’’ kuchaza umthombo. Umthombo uthe kuthe kusabhulwa umlilo emotweni kwabonakala incwadi encane ebhalwe amazwi asongayo abhekiswe kuNdimande. Kuthiwa incwadi yiyona eveze obala ukuthi indaba inombango wothando, ifundeka kanje: ‘’ Uma ungashintshi izindlela zakho uzosha nayo imoto’’ kusho incwadi encane eshaye ngamafuphi. Kuthiwa yiyona kanye-ke etatazelise umgcotshwa kaThixo, wabona ukuthi angenile amanzi endlini. Kwenzeka lokhu nje kuthiwa umfundisi kulezi zinsuku usothandweni oluvuthayo nomunye wesifazane wasebandleni lakhe, okuthiwa batetemuka ngemoto okungaqondakali noma ngeyakhe owesifazane. UMfundisi uNdimande ethintwa, uqale wathi usemhlanganweni ngeke akwazi ukuphendula izindaba zangasese phambi kwabantu wacela ukuthunyelwa imibuzo. Empendulweni uvumile ukuthi sisukile isidumo sokushiswa kwemoto esontweni. Kodwa waphika ukuthi ushendeza namakhosikazi abantu. “Imoto yelinye ilungu lebandla ishisiwe ngesikhathi sisenkonzweni futhi sisola izigebengu nje. Udaba silubike emaphoyiseni, sase sishiyela kuwona. Eyami imoto ayinalutho futhi angiyazi indaba yokujola enkonzweni ngiganiwe futhi ngeneme emshadweni wami,’’ kuphetha uNdimande ngomyalezo obhaliwe.