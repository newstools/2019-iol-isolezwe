KUVELE ukuthi sabulawa ngokushaywa ngesando ekhanda emagcekeni esikhungo saseDurban University of Technology (DUT) isitshudeni uSandile Ndlovu oshonele esibhedlela ngoSepthemba ngemuva kokulimala kanzima ekhanda. Umsolwa ecaleni lokubulawa kukaNdlovu (18) uMsizi Mbutho (29), uboshwe ngeledlule kanti uvele okwesibili enkantolo yeMantshi eThekwini ngoLwesithathu. Ngokwamaphepha asenkantolo, umsolwa ubhekene namacala amabili, elokubulala nelokubamba inkunzi. UMbutho akakayazisi inkantolo ukuthi uyawavuma noma uyawaphika amacala abekwe wona kanti futhi akasifakanga nesicelo sebheyili. Ngesikhathi esenkantolo kuvele ukuthi uNdlovu, obefundela iziqu ze-Industrial Engineering, wabulawa ngokushaywa kanzima ekhanda. Phambilini bekubikwa ukuthi uNdlovu wabulawa ngokugwazwa.  Bekungokokuqala abashushisi beveza ukuthi uNdlovu wabulawa “ngokushaywa ekhanda ngesando, okwaholela ekufeni kwakhe.” Abashushisi basola uMbutho ngokweba izinto zikaNdlovu okubalwa kuzo iselula etholwe kuyena ngemuva kokumhlasela ngesando ngoSepthemba 9. Ushonele esibhedlela ngoSepthemba 21 esephefumula ngemishini. Abashushisi bathe bafuna uMbutho abhekane nesigwebo esinzima kunazo zonke esigabeni samacala asolwa ngawo. UMbutho kuvela ukuthi akazimisele ngokufaka isicelo sebheyili. Icala lihlehlisiwe njengoba kusalindelwe umbiko wokuhlolwa kwesidumbu sikaNdlovu. Inkantolo isazonquma ukuthi leli cala lizoqhubeka eNkantolo yeMantshi noma lizodluliselwa eNkantolo eNkulu eThekwini. 