AbeNational Lotteries Commission (NLC) banikele ngoR2 million ozocazwa phakathi unikwe uMasipala uMgungundlovu, uMshwathi ongaphansi kwawo, noGu olukhahlanyezwe yisomiso. IMeya yaseMshwathi, uMnuz Mandla Zondi, ithe okudingwa abantu baseMpolweni naseLindokuhle, eMshwathi, yimpahla yokwakha ngoba basele dengwane emuva kwesiphepho esihlasele ngoNovemba 12. Kwafa abantu ababili kwalimala inqwaba, kwadilika imizi engu-360, kwasiphuka izihlahla kwacekeleka phansi ingqalasizinda kagesi. “Usizo lweNational Lottery luzohamba ibanga elide ukulekelela abakhahlamezekile. Yize abantu baseMshwathi sesibanike usizo oluphuthumayo, isigidi esinikwe uMgungundlovu sizocazwa ukuze kunikelelwe zonke izindawo ezikhahlamezekile,” kusho uZondi. Abe-NLC banikele ngamasheke esithangamini nabezindaba eNkosi Albert Luthuli International Convention Centre (ICC) eThekwini izolo. Isikhulu esibhekele ukusebenza kwansukuzonke kwiNLC, uMnuz Phillemon Letwaba, sithe bafike eKZN emuva kokuhlola bebheka omasipala abakhahlamezeke kakhulu ukuze babasize ngemali. ULetwaba uthe babone kuwuMgungundlovu noGu abadinga usizo oluthe xaxa ngokushesha. Uthe bakhethe izinhlangano ezingenzi nzuzo iCentre for Community Justice and Development ne-UKZN Outreach Programme ezizoya emiphakathini ekhahlamezekile zibheke abadinga usizo olusheshayo. “Sinike umkhandlu ngamunye uR1 million ozosetshenziselwa ukuthenga izinto ezidingeka ngokushesha. Abakhahlanyezwe yisiphepho abacelanga ukuxhaswa ngemali kodwa sibone kukuhle ukwelula isandla silekelele,” kusho uLetwaba. UDkt Nolwazi Ngcobo, ongumgcinimafa we-UKZN Outreach Programme, ukhalise abakhahlanyezwe yizulu nabashonelwe amalungu emindeni yabo. Uthe bazoya emiphakathini ekhahlamezekile bayinike usizo.