Ingozi yenzeke izolo ekuseni ngo-9.45 kuthelawayeka ophakathi kwasoThongathi naseBallito ohlangothini olubheke eThekwini. Okhulumela abezimo eziphuthumayo kwaNetcare 911, uMnuz Shawn Herbst uthe itekisi igingqike maqede yayoshayisana neveni kwalimala abagibeli. “Itekisi iqhunyelwe yithayi maqede yagingqika yayoshayisana neveni. Kulimale abagibeli ngesikhathi itekisi ibachitha ngamawindi. Kudingeke ukuthi umgwaqo uvalwe isikhathi esiyisigamu sehora kusahlengwa abantu abalimele,” kusho uHerbst. UHerbst uthe abezimo eziphuthumayo bafike endaweni yesigameko bahlola isimo, bathola ukuthi bane abagibeli abalimale kanzima. Uthe kwabalimele bekukhona nowesilisa obevaleleke ngaphakathi etekisini okudingeke ukuthi ithimba labatakuli, abezimo eziphuthumayo namaphoyisa basebenzise izindlawu bemtakula. “Umgibeli wetekisi obevalelekile ube esexhunywa imishini yabezimo eziphuthumayo waphuthunyiswa esibhedlela nabantu ababili abebegibele evenini abathole imihuzuko,” kusho uHerbt.