Indoda (35), engeke ize idalulwe ngoba ayikabuzwa ukuthi iyalivuma noma iyaliphika yini icala, izolo bekulindeleke ivele eNkantolo yeMantshi yasoLundi mayelana necala lokubulala uMnuz Phakamani Bukhosini (27). Kuthiwa kube nokulizisana phakathi kokuthiwa udubulile nomufi endaweni yokucima ukoma. Lokhu kuholele ekutheni adonse isibhamu adubule umufi kaningana. Isolezwe lithole ngomthombo walo ukuthi umufi uqale wadutshulwa onyaweni, wabe eseyaxolisa, ecela ukuthi angabulawa. Kuthiwa ilapho emdubule khona amahlandla amaningi, waze wasondela eduze ukwenza isiqiniseko sokuthi usefile. Omunye umthombo ongaphakathi kumasipala uthe umdubuli ubengasasiphathi isibhamu somsebenzi ngenxa yokuba nodlame ekhaya. “Usebenzise isibhamu sakhe okungesona esomsebenzi. Ubaziwa ukuthi unesandla esilula, uma eke waxabana nomuntu uvele asikhiphe, noma adubule. “Unolaka olumangalisayo. Yingakho ubengasanikezwa isibhamu somsebenzi,” kusho umthombo ocele ukungadalulwa. Imenenja yoMkhandlu wasoLundi, uMntwana Nkosenye Zulu, uthe abasebenzi bashaqekile ngokwenzekile. “Sikhungathekile njengomkhandlu nabasebenzi emveni kokuthi sithole izindaba ezithi omunye wabasebenzi bethu ongumqaphi udubule omunye umsebenzi wethu obesebenza kwizicishamlilo wambulala,” kusho uZulu. Uthe bezwe kuthiwa kube nokuhilizisana okuthile phakathi kwabasenzi babo nokugcine ngokuthi kudutshulwe. “Umufi obesebenza kwizicishamlilo ubelindele ukubizwa emsebenzini noma yinini. Umsolwa ubengasebenzi besendaweni yokuzithokozisa babe sebeyaxabana. Asazi ukuthi kubangweni kwagcina ngokuthi lona ongumqaphi adubule abulale lona obeyisicishamlilo,” kusho uZulu. Uthe namhlanje (izolo) bekungasebenzeki kubasebenzi baze babiza izinceku ukuba zizokhuleka. Okhulumela amaphoyisa KwaZulu-Natal, uBrigader Jay Naicker, uthe indoda (35) ivele eNkantolo yeMantshi yasoLundi namhlanje (izolo) mayelana necala lokubulala. “Kuyasoleka ukuthi ngoNovemba 3, indoda (27) idutshulwe yashona emgwaqweni uBhambatha e-Unit B oLundi. Umufi ubenamanxeba amaningi okudutshulwa, kuvulwe icala lokubulala esiteshini samaphoyisa oLundi ukuze kuphenywe,” kusho uNaicker.