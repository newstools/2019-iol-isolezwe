ZIMSHUBELE umholi we-Economic Freedom Fighters (EFF) uMnuz Malema osebekwe icala ngokuqhumisa isibhamu esidlangalaleni. UMalema ubevele eNkantolo yeMantshi yase-East London ngoLwesithathu ekuseni. UMalema waqhumisa isibhamu esesiteji kumbuthano we-EFF owawungonyaka odlule eMdantsane, e-Eastern Cape. I-EFF yayigubha iminyaka emihlanu yasungulwa ngenkathi kwenzeka lesi sigameko eSisa Dukashe Stadium. Unogada wakhe u-Adriaan Snyman naye ubekwe icala. UPhiko lwezokushushisa kuleli, iNational Prosecuting Authority (NPA) ithe uJuju ubhekene namanye amacala okuphatha isibhamu esinezinhlamvu ngokungemthetho.  UMalema ubekwe icala lokubeka engcupheni izimpilo zabantu kanye nempahla. Okhulumela iNPA e-Eastern Cape uLuvuyo Tyali uthe icala lihlehliselwe uFebhruwari 24 wangonyaka ozayo. “UMalema ubhekene namacala amahlanu, okubalwa kuwo ukuphatha isibhamu ngokungemthetho kanye nokukhipha isibhamu esidlangalaleni,” kuchaza uTyali. Isinqumo senkantolo sikhishwa nje, ngoDisemba 13 nango-16, i-EFF izoqoka ubuholi obusha kwinkomfa ezobanjelwa eNasrec Expo Centre, eGoli. Ekuqaleni konyaka, i-EFF iyalelwe inkantolo ukuba ihlawule uR108 960.79 kwi-AfriForum emuva kokulahlwa yicala elithinta ukudliwa komhlaba. 