KUSHONE abagibeli abathathu ngenkathi imoto yokuthutha abantu iYo! Taxi! igingqika eCator Manor ngoLwesibili ekuseni. Izithombe nemifanekiso eqoshiwe yalengozi ebonakale ezinkundleni zokuxhumana ibikhombisa umshayeli wemoto okusolwa ukuthi iYo! Taxi!, ebukeka njengomuntu obukhile. Kusolwa ukuthi imoto iphume emgwaqeni, yagingqika yabheka phezulu. Azikho ezinye izimoto okusolakala ukuthi zilimalile ngenxa yalengozi. USihlalo weDurban E-hailing Association u-Andre de Bruin uthe lengozi isilimaze igama lazo zonke izinkampani ezisiza ngokuthutha abantu. Sizwile ngengozi, lapho kushone khona abantu abathathu ngenxa yomshayeli oslwa ngokuphuza kakhulu. Kubuhlungu ngoba abantu bazozitshela ukuthi zonke izinkampani ziyafana, zinabashayeli abangalawuleki ngenxa  yalesi sigameko,” kuchaza uDe Bruin. UMnuz Boy Zondi weSouth African National Taxi Council (Santaco) uthe ngeke akwazi ukuphawula njengoba iYo!Taxi! ingahlangene neSantaco. Ngokwemibiko, iYo! Taxi! isungulwe osomatekisi ngenyanga edlule ngenhloso yokuncintisana nezinkampani i-Uber, Bolt (Taxify) kanye nezinye. Ngenkathi kusungulwa iYo! Taxi!, abashayeli bezinye izinkampani baveza ukuthi basongelwa abashayeli bayo. Kuthiwa abeYo!Taxi! babefuna kujoyinwe inkampani yabo ngoba ezinye izinkampani zisebenza ngendlela engekho emthethweni. Kubikwa ukuthi akukho ukuzwana phakathi kweYo! Taxi! kanye nezinye izinkampani zokuthutha umphakathi, okwenza abanye abashayeli basabe njengoba bebona kungase kuqubuke impi embonini yezokuthutha. Komunye umfanekiso oqoshiwe obonakale ezinkundleni zokuxhumana, umshayeli weYo!Taxi! usuke esongela abashayeli be-Uber neBolt. “Tshela abaphathi bakho bezosijoyina, bebhalise izimoto zabo egameni lethu ukuze bezophepha. Lona ngumsebenzi wethu nemboni yamatekisi, kusho usomatekisi. Bethintwa abeYo! Taxi!, abafunanga ukuphawula.