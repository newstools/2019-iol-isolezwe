Leli komiti lisingathe amahlandla amane ezithangami lapho belilalele khona izethulo zamalungu omphakathi ezindaweni ezine esifundazweni, okuyiseJozini, eThekwini, eMzimkhulu naseNdumeni. Usihlalo wekomiti, uDkt Sibongiseni Dhlomo, ubonge bonke ababambe iqhaza kulezi zithangami, baphinde benza nezethulo zabo. “Njengakwezinye izifundazwe lapho ikomiti libambe khona izithangami, iningi labantu likhombise ukuyeseka iNHI, naKwaZulu-Natal kwenzeke okufanayo,” kusho uDhlomo. Izakhamizi ziveze izikhalo zazo ezihlangabezana nazo nsukuzonke uma ziye ezibhedlela nasemitholampilo. Izikhalo zabo kubalwa ukushoda kwezimoto zezimo eziphuthumayo, ukushoda kwemithi nabasebenzi ezikhungweni zomphakathi. UDhlomo uthe inhloso yeNHI ukuhlinzeka wonke umuntu ngezempilo ezisezingeni elingcono kungayi ngokuthi umuntu udla izambane likapondo noma imbuya ngothi. Izakhamizi ziphinde zanxusa ikomiti ukuba lenze isiqiniseko sokuthi isikhwama seNHI sisingathwa ngobuqotho. Abantu abaningi abenze izethulo zabo banxuse iziphathimandla ukuba zihlale zigasela zingabikanga ezibhedlela nasemitholampilo. UDhlomo uzichithile izinsolo ezithi kudukiswa abantu kulezi zithangami, batshelwe okungesilo iqiniso ngeNHI. Uthe ngaphambi kokuba baqale lezi zithangami, wawabhalela wonke amaqembu ezombusazwe amelwe ePhalamende ewazisa ngezinsuku nezikhathi zezithangami. Uthe akusilo iqiniso ukuthi kuthuthwa abantu balethwe kulezi zithangami. “Uma kuneqembu elenza lokho, namanye amaqembu analo ilungelo lokuletha abantu ezithangamini,” kusho uDhlomo. Ukhumbuze abantu ukuthi basangazenza izethulo zabo ngokubabhalela ngaphambi kokuthi kushaye uNovemba 29. Izethulo ezibhaliwe zingathunyelwa kuNksz Vuyokazi Majalamba ekhelini elithi: 90 Plein Street, Cape Town 8000 noma kwi-email ethi vmajalamba@parliament.gov.za noma ngesikhahlamezi ku-086 694 3279. Isithangami sase-Eastern Cape sizoba ngoLwesihlanu ngoNovember 29, 2019.