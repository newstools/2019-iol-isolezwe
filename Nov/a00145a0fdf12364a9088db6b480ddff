Kubikwa ukuthi uNkosinathi Thusi (17) obekade enza uGrade 9 e-Allenridge Secondary eTembisa, uzame ukuqabula omunye umfundi wesifazane abafunda naye, umphathi wesikole wamsola ngokuthi udlwengulile, okuyinto okubikwa ukuthi iholele ekutheni umfundi osolwayo agcine esezibulele. Uyise walo mfundi ufuna izimpendulo ngokuzilengisa kwengane yakhe njengoba ethi isikole asifuni ukuphumela obala ngokwenzekile. Ngokusho kukayise kaNkosinathi, uMnuz Richard Thusi, indodana yakhe izilengisele kwenye indlu kwakhe ngentambo eyibophele emapulangweni asophahleni lwendlu ebingakaqedwa ukufulelwa. Ngokusho kukaThusi, bathole emuva kokuzilengisa kwendodana yakhe ukuthi kunencwadi eyayiyinikezwe esikoleni, yokuthi ibuye nomzali njengoba isolwa ngokuqabula omunye umfundi nangokumdlwengula. Kule ncwadi ebukeka eyifomu, kubhalwe ukuthi ‘ukuhlukumeza ngokocansi’, nokuthi ‘ukudlwengula’. Kuphinde kwabhalwa ukuthi lo mfundi uzame ukuphoqa ukuthi agibele phezu kwalo mfundi, okuyinto okuthiwa ubeseyenza okwesibili. UThusi uthe bathole le mininingwane emuva kokuthi indodana yakhe isizilengisile, ukuthi kunencwadi ebinikezwe yona nguthishanhloko walesi sikole, echaza ngesenzo okuthiwa isenzile. Ngaphandle kwencwadi ebivela esikoleni etholakale ezincwadini zendodana yakhe, uthe uphinde wathola enye incwadi ebhalwe yashiywa yindodana yakhe ngokuzibulala kwayo. “Uthishanhloko uvumile ukuthi nguyena owanika uNkosinathi incwadi. Okungixakayo wukuthi ayisayiniwe futhi ayinaso isigxivizo sesikole,” kusho uThusi. Uthe uma ebuza uthishanhloko ngalokhu akayitholi impendulo ecacile. “Ngiphinde ngabuza omunye wothisha, wangitshela ukuthi akaboni ukuthi wayengakwenza kanjani ukuzama ukuqabula omunye umfundi aphinde agibele phezu kwakhe ekubeni yena wayekhona ekilasini,” kuchaza uThusi. NgokukaThusi, akekho okhuluma into ezwakalayo nebambekayo kulesi sikole uma ebuza ngalolu daba. Okhulumela uMnyango wezeMfundo eGauteng uMnuz Steve Mabona, ukuqinisekisile ukuthi lolu daba bayalwazi. “Abahloli yibona abaphenya lolu daba futhi bayaxhumana nomndeni kamufi ukuze kucace ngokwenzekile,” kusho uMabona. Uthe umphumela wophenyo yiwona ozokusho ukuthi yisiphi isinyathelo okumele basithathe, wakucacisa ukuthi ophule inqubomgomo yokusebenza komthetho olawula ezemfundo, bazobhekana naye ngqo. “Ngeke sikubekezelele ukungaziphathi kahle ezikoleni”. Uthe bayazwelana nomndeni ngokwenzekile. Okhulumela amaphoyisa aseGauteng, uCaptain Mavela Masondo, uthe amaphoyisa akule ndawo aphenya ngokufa komfundi. “Sisazolindela kuqala umphumela wokuhlinzwa kwesidumbu ukuze sithole ukuthi ngempela kwenzekeni,” kusho uMasondo.