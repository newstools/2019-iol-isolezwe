ULULAMELA esibhedlela umlingisi we-7de Laan uPatrick Shai osinde edutshulwa ebhikishela ukungabibikho kukagesi emphakathini waseDobsonville, eSoweto. Kubikwa ukuthi uShai, oselingise kwiGenerations nakwi-Ashes to Ashes udutshulwe ngoMsombuluko ekuseni ngenkathi ezama ukungenelela odabeni lomphakathi obubhikisha phambi kwamaphoyisa, wabe esethola amachaphazelo. Umphakathi waseDobsonville ububhikishela ukungabibikho kukagesi. Kubikwa ukuthi ugesi ubungekho kusukela ngoLwesihlanu. UShai, naye ohlala eSoweto, ubengenayo inkinga kagesi kodwa uqome ukujoyina umbhikisho ukuze kube nokuthula phakathi komphakathi namaphoyisa. Ngokombiko weChannel 24, uShai udutshulwe amahlandla angu-11 ngezinhlamvu zenjoloba ngenkathi ezama ukuxazulula ingxabano phakathi kwamaphoyisa nomphakathi. Uthe udubuleke ethangeni futhi izinhlamvu zimshaye kakhulu eqolo esezama ukubaleka. Ekhuluma kwiRadio 702, uShai ukhalaze ngokuziphatha kwamaPhoyisa, waveza ukuthi uzofaka isikhalazo kwi-Independent Police Investigative Directorate (Ipid). Sekunesikhathi eside kukhona imibhikisho mayelana nokungabibikho kukagesi eSoweto njengoba sekuvele imibiko ethi umphakathi ukweleta u-Eskom imali engaphezulu kuka-R1,8 million, ngokungawukhokheli ugesi. 