Umndeni kaNkk Thembeni Virginia Nkala (73) oshone ngoNovemba 12, 2019 uthi ihhovisi lo Mnyango wezaseKhaya lithe kuzomele liqale lesule umazisi owodwa ngaphambi kokuthi likhiphe isitiketi sakhe sokushona. Ukwesulwa kwalowo mazisi akwaziwa ukuthi kuzothatha isikhathi esingakanani. Isitifiketi sokushona sizosetshenziselwa ukufaka isicelo komunye wemishwalense abefakwe kuwo yingane yakhe ukuze ikwazi ukumngcwaba. UNkk Nobesuthu Madikizela indodakazi kamufi, uthe unina wayehlele ukuthi uzomngcwaba ngoNovemba 17 kodwa namanje akakamngcwabi futhi akazi ukuthi uzomngcwaba nini kanti nezindleko zasemakhazeni ziyanyuka. UNkk Madikizela uthe unina ubenomazisi owodwa kodwa bathe sebeyokwenza isitifiketi sokushona sakhe, batshelwa ukuthi ikhompyutha yoMnyango wezaseKhaya ikhombisa ukuthi unezinombolo ezimbili. Zombili lezi zinombolo zikhombisa ukuthi wazalwa ngo-1946 kodwa azifani izinyanga azalwa ngazo. “Okungicasula kakhulu wukuthi nakho lokho sakuthola ngoba sesilwa ngoba silokhu sitshelwa ukuthi amakhompyutha awasebenzi yingakho senzelwa isitifiketi esenziwe ngesandla. Uma sesenziwe esiwungqo bathe sizoposwa. Isonto lokuqala laphela bengangitsheli iqiniso lokuthi kunezinombolo ezimbili ngaphansi kwegama likamama. “Ngosuku lokuqala ngathatha leso sitifiketi sesikhashana ngaya naso komunye umshwalense ngizitshela ukuthi ngakusasa kuzobe sekulungile. Ezinkampanini zemishwalense ngathi ngisalinde esiwungqo, gwiqiqi uma sengiyolwa sengitshelwa ukuthi kunenkinga, nganikezwa incwadi echazayo ukuthi kunenkinga yezinombolo ezimbili kwathiwa asiyinikeze izinkampani zemishwalense. Sekumele ngichaze ukuthi bengingasho ngani kwasekuqaleni ukuthi kunale nkinga ngesikhathi ngifaka isicelo sokukhokhelwa imali yokungcwaba. Kwamina sengibukeka njengomuntu onamanga kanti nami ngisho into engiyitsheliwe futhi bengingenaso isizathu sokungayikholwa,” kusho uNkk Madikizela. Uthe kwa-Assupol bayemukela incazelo abanikeza yona ehambisana nencwadi ephuma eMnyangweni wezaseKhaya kodwa omunye umshwalense wathi ufuna isitifiketi esiwungqo. “Kwa-Assupol bangikhokhele uR7 000 kodwa leyo mali incane asikwazi ukungcwaba ngayo. Umasingcwabisane ufuna uR13 000. Ehhovisi loMnyango wezaseKhaya eMngeni bathi nabo abazi ukuthi sizolinda isikhathi esingakanani ngaphambi kokuthi kwesulwe enye inombolo kamazisi. Sengihamba ngiboleka imali kubantu nakhona akulula ngoba angazi ukuthi ngizoyibuyisa nini ngenxa yokuthi angazi ukuthi konke lokhu kuzolunga nini.” Uthe amakhandlela balokhu bawakhanyisa emasontweni amabili edlule abantu bayangena bayaphuma bafuna ukwazi ukuthi umngcwabo unini. UMnuz Cyril Mncwabe, oyimenenja yoMnyango wezaseKhaya KwaZulu-Natal, uthe uma kwesulwa inombolo kamazisi kulandelwa imigudu ethize kodwa uzowusiza lo mndeni ukuze ukwazi ukuqhubeka nezinhlelo.