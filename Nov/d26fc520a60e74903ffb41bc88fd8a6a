OWAYEYISIKHULU kwezokuxhumana kuhulumeni kwiGCIS uMnuz Themba Maseko, useveze okushayisanayo nobufakazi obathulwa owayengumengameli wezwe uMnuz Jacob Zuma ngokuthi kungani asuswa esikhundleni sakhe wanikezwa omunye umsebenzi kuhulumeni. UMaseko obesebuya isibili kwikhomishini ephenya ukulawulwa kombuso yidlanzana, watshela ikhomishini nyakenye ukuthi wasuswa esikhundleni ngoba wanqaba ukusiza umndeni wakwaGupta ukuthola ingxenye yemali eyayinguR600 million. Uthi washayelwa ucingo nguZuma ngaphambi kokuba ahlangane noGupta owamnxusa ukusiza lo mndeni. UZuma evela kule khomishini ngoJulayi wakuchitha ukuthi watshela uMnuz Collins Chabane, owayengungqongqoshe wezisebenzi zikahulumeni ukuba axoshe uMaseko. Uthe kungenzeka nje ukuthi uChabane noMaseko babengazwananga kahle okungenzeka ukuthi kwaholela ukuba amxoshe. “Ngicabanga ukuthi owayengumengameli ubufakazi bakhe abulona iqiniso. Akukaze kube nenkinga phakathi kwami noChabane. Sasinobudlelwane obuqinile futhi indlela adlulisa ngayo umyalezo wayeveza ukuthi ushaqekile ngezinto ezenzeka,” kusho uMaseko. UMaseko wasuswa esikhundleni sakhe wayiswa emnyangweni wezaBasebenzi bakaHulumeni nokuPhatha. Wahlala izinyanga ezintathu kuphela kulo msebenzi.