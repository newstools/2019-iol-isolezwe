ISIKHULU soMnyango wezokuThuthukiswa koMphakathi KwaZulu-Natal uNkk Nokuthula Khanyile kubikwa ukuthi uwushaya indiva umyalelo okhishwe nguNdunankulu uMnuz Sihle Zikalala wokuthi ashenxe esikhundleni njengoba kusaqhubeka uphenyo ngendlela aziphethe ngayo emsebenzini. UZikalala usanda kubiza umhlangano ehhovisini eliseMgungundlovu nezikhulu eziphezulu kulomnyango. Kulomhlangano uZikalala umemezele ukuthi uKhanyile uzojutshwa kwesinye isikhundla lapho ezoba yisikhulu esiphezulu kwi-AgriBusiness Development Agency kulesi sifundazwe. Okhulumela uMnyango wezoLimo nokuThuthukiswa kweziNdawo zaseMakhaya uMack Makhathini uphikile ukuthi uKhanyile uzosebenza kulomnyango. UMakhathini uveze ukuthi uNgqongqoshe uBongiwe Sithole-Moloi ubengazi ngezinhlelo ezintsha. Ngesonto eledlule, abasebenzi ehhovisini likaKhanyile baqinisekisa ukuthi izinhlelo zokusebenza aziphazamisekanga njengoba wayehamba imihlangano maphakathi nesonto. UKhanyile waveza ukuthi ayikho incwadi ayitholile emyalela ukuba ashenxe esikhundleni sakhe. Ngesonto eledlule, iphephandaba iSunday Tribune libike ukuthi oKlebe bagasele ehhovisini likaKhanyile. Kubikwa ukuthi oKlebe bashaqa impahla okubalwa kuyo omakhalekhukhwini, ama-laptops kanye namaphepha ahlukene. UKhanyile usolwa ngamacala okuphatha ngendlela ephambene nomthetho wehhovisi, ukuzicebisa yedwa, inkohlakalo, ukusabisa abahlinzeka ngemisebenzi nezikhulu. Lezi zinsolo zifakwe kumbiko othunyelwe koKlebe. Izikhulu zalomnyango zizoqala uphenyo lapho zizohlola khona inkohlakalo nokusetshenziswa kwemali ngendlela engalungile kuleli hhovisi. Abasebenzi kuleli hhovisi baveze ukuthi lolu phenyo luzomosha izimali futhi lufana nendlela yokubamba isikhathi. Baveze ukuthi uZikalala wahlela ukuthi kuvulwe uphenyo kodwa umphumela abawutshelwanga. Kubikwa ukuthi uKhanyile wabikelwa ngabantu abaletha ubufakazi kulolu phenyo. Kubikwa ukuthi labofakazi sebephila kanzima. Umphathi wezokuXhumana ehhovisini likaNdunankulu uMnuz Lennox Mabaso akatholakalanga ukuphawula. UKhanyile akatholakalanga ngenkathi kushayelwa ihhovisi lakhe. 