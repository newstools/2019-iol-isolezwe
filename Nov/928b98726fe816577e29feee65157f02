UMnuz Shonisono Ntuli (40) wasebukhosini bakwaNtuli, eMbongolwane, eShowe, uthe uhlukumezeke kakhulu enkampanini abeyisebenzela. UNtuli uthe ubesebenza ukugada esangweni lenkampani abetshalwe kuyo ngesikhathi eyofuna amanzi okuphuza egcekeni lenkampani kanti kuzoqhamuka omunye wabaphathi bakhe ezohlola umsebenzi. "Ngimchazela ukuthi bengiyofuna amanzi okuphuza kodwa wangangizwa wathetha waze wangibizela ehhovisi. Ngaya khona wafika wangisayinisa isexwayiso wathi kuyicala ukusuka endaweni yokusebenza." Uthe ngolunye usuku uphinde wazizwa omele amanzi waphuthuma eyowakha kanti uzoba nenkinga efanayo sekuqhamuka esinye isikhulu senkampani sona-ke esathetha kakhulu samtshela ukuthi uzothweswa icala lokulaxaza umsebenzi. "Ngaya-ke ecaleni lathethwa lagcina lingilahla, ngaxosha. Ngaxakeka ukuthi kufanele ngenzenjani ngoba yilungelo lami ukuthi ngiphuze amanzi uma ngomile. Akekho umuntu engangizomthuma futhi ngoba ngisuke ngingedwa.’’ Uthe usekwamukele ukuthi uxoshiwe kodwa usefuna imali yakhe. Usewagqigqe emahhovisi kwaze kwaguga izicathulo engayitholi. Yikho lokhu okumenze wagcina esenquma ukwedlulisela udaba eCCMA . Uthe ubevele esebenza ezimeni ezinzima kodwa ebekezele ngoba wondla izingane zakhe ngemali ayisebenzayo. Uthe ubesebenzela endaweni enezintuli engavumelekile ukusuka kuyo. Uma edla ubephoqeka ukuthi adlele kuzo izintuli. Inkampani ithintwa ngodaba ithe ilwedlulisele ekomkhulu layo ePitoli nalapho ucingo lubanjwe khona owesifazane obengenasikhathi wanqaba ngisho ukusho igama lakhe. "Wudaba okufanele lukhulunywe ababhekele ezabasebenzi ngoba kuthinta imali nokuxoshwa kwakhe. Ngeke thina simsize ngalutho esimeni esinjalo. Angisiboni isidingo sokusho igama lami.”