Izolo kulimale abantu abawu-10 ngesikhathi kushayisana izimoto ezimbili emgwaqweni uM41 eduze kwenxanxathela yezitolo iCornubia. Ngokombiko weNetcare 911 izimoto ezimbili zishayisane mahlanze kwalimala abawu-10. Ngenhlanhla akekho oshonile kule ngozi abagibeli bathole imihuzukwana. UMnuz Shawn Herbst, okhulumela abakwaNetcare 911, uthe abalimele baphuthunyiswe ezibhedlela ezehlukene kwathi abathole imihuzuko basizwa endaweni yesigameko. Engozini yangoMgqibelo uMnuz Robert McKenzie okhulumela iKwaZulu-Natal Emergency Medical Services uthe kushone abahlanu ngesikhathi ibhasi abebehamba ngayo iphuma emgwaqweni uR56 eduze kwaseMzimkhulu. Uthe kulimale abawu-42 kule ngozi. “Ngesikhathi abezimo eziphuthumayo befika bathole ukuthi ibhasi iphumile emgwaqweni yalala ngohlangothi. Kushone abahlanu kwalimala abawu-42. Abalimele baphuthunyiswe ezibhedlela ezehlukene. Okwamanje ayaziwa imbangela yengozi.” kusho uMcKenzie. Uthe amaphoyisa ayaphenya ngale ngozi. Imizamo yokuthola abakwaGreyhound ukuze baphawule ngengozi yebhasi ayiphumelelanga njengoba bengayiphendulanga i-email abathunyelelwe yona kwi-website yabo.