ISATHUTHUMELA intombazane yaseKhula Village, eMtubatuba, okuthiwa ibhunyelwe ngamanzi abilayo ngumama wakwamakhelwane ocasulwe wukuthi iphekele iphalishi kwakhe engekho. Uyaveva uyise kaNomcebo Madlopha (19) ovuke esibhedlela emuva kokubhunyelwa ngamanzi ngoMgqibelo odlule. Elandisa Isolezwe uMnuz Caleb Madlopha, uthe akahlali nendodakazi yakhe ekhaya ngenxa yomsebenzi. Wathola ukuthi ishiswe ngamanzi ngumakhelwane ngoba iye kwakhe engekho yayopheka iphalishi. “Kuthiwa wawungekho ugesi ekhaya uNomcebo waya kwamakhelwane wacela ukwenzela ingane yakhe iphalishi. Wafica izingane zakwamakhelwane zamvumela wenza iphalishi wahamba. Kuthe esesekhaya kwafika umama wakwamakhelwane ezombhunyela ngamanzi abilayo,” kuchaza yena. Uthe uNomcebo wangena esibhedlela ngoMgqibelo waphuma ngoLwesibili. Uveze ukuthi indlela ashe ngayo namanje usagqigqa emtholampilo eshintshwa amabhandishi. UNomcebo, onengane enezinyanga eziyisikhombisa encelayo, kuthiwa akasakwazi nokuyincelisa ngenxa yokusha. UMadlopha uthe indodakazi yakhe ibingesona isitha nomakhelwane kodwa bake baxabana (indodakazi nomakhelwane). Uthe uzwile ukuthi umsolwa usagqunywe esitokisini kodwa akakwazanga ukulandela imininingwane yecala ngoba ukude. UNomcebo uthe umakhelwane uke wamsola ngokufihla indodana yakhe ngoba yahamba ekhaya yangabuya. “Izingane zakhe zijwayele ukungivakashela. Kuzona kukhona neyomfana eneminyaka engu-13. Yahamba kubo iyodlala kwathi ngakusasa yazolala ekhaya. Unina wasola mina ngokuyifihla wabikela nobaba,” kusho yena. Echaza ngosuku lwesigameko uthe umsolwa wangena kubo ephethe ujeke uvaliwe. “Ungibhunyele ngawo emzimbeni ebuza ukuthi bengifunani kwakhe. Akazisolanga ngisho sengishile kunalokho ungishayile washaya nengane yami endala. Kuhluleke ngisho indoda yakhe izama ukulamula engasabambeki. Ngesikhathi engishaya kwadabuka ingubo yakhe wathi ibiza kabi kumele ngiyithenge. Ungisabise ngokuthi uzongidubula ngoba akudlalelwa kuyena,” kuchaza uNomcebo. Uthe ushe emabeleni, ethangeni, engalweni ngasemlenzeni. Okhulumela amaphoyisa KwaZulu-Natal, uColonel Thembeka Mbele, uthe umsolwa oneminyaka engu-34 uboshelwe icala lokushaya ngenhloso yokulimaza. Uthe uvele eNkantolo yeMantshi eMtubatuba ngoLwesithathu, icala lahlehliselwa uMsombuluko ozayo.