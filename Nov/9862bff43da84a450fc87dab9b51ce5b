UGIXABEZWE odilikajele abathathu ebhadla ejele uLuyanda Botha (42) ovume icala lokudlwengula nokubulala isitshudeni sase-University of Cape Town (UCT) u-Uyinene Mrwetyana (19). UBotha uphinde wagwetshwa eminye iminyaka emihlanu ebhadla ejele ngokuphazamisa ukusebenza kwengalo yomthetho. UBotha uvume icala lokudlwengula nokubulala eNkantolo eNkulu yaseKapa ngoLwesihlanu. UBotha uphendulele phansi wathi: "yebo ngiyawaqonda amacala" ngesikhathi ebuzwa yijaji ukuthi uyakuqonda yini ukuthi kusho ukuthini ukuvuma kwakhe icala. Encwadini yokuvuma icala efundwe ummeli kaBotha uthe: "Nginecala ngesenzo sami ngoba ngangiqonile ukudlwengula nokubulala". UMrwetyana wadlwengulwa wabulawa nguBotha obesebenza eposini laseClaireinch ngesikhathi eyobuza ngephasela ayelilindele ngo-Agasti 24. Ngeledlule eNkantolo yeMantshi yaseWynberg kuvele ukuthi uBotha wavalela isidumbu sikaMrwetyana esisefeni saseposini ngemuva kokumbulala wabuya ngakusasa eseyosithwala ngemoto waya naso eLingelethu West lapho afike wasilahla khona wase eyasishisa. UMbuso uthi uBotha wadlwengula uMrwetyana kabili wase eyambulala. Wafa emuva kokuba eshaywe ngokuthile ekhanda. Kusolakala ukuthi uMrwetyana noBotha baqala ukubonana emasontweni amabili ngaphambi kokubulawa kwakhe ngesikhathi eye eposini laseClaireinch eyobuza ngephasela lakhe lempahla ayeyithenge kwi-internet. Ngesikhathi efika eposini uMrwetyana wasizwa nguBotha owamtshela ukuthi iphasela lakhe alikafiki. Bagcina ngokushintshisana ngezinombolo zocingo ukuze uBotha amfonele uma selifikile iphasela. Kusolakala ukuthi ngosuku agcina ukubonakala ngalo uMrwetyana wafonelwa nguBotha emazisa ukuthi iphasela lakhe selifikile nokuyilapho alibangisa khona eposini. Efika eposini uMrwetyana watshelwa nguBotha ukuthi amakhompyutha awasebenzi abuye ntambama. Ngesikhathi esebuya ntambama yilapho afica khona uBotha eseyedwa wamdlwengula wabe esembulala. 