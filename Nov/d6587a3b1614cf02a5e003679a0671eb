INkantolo yesiFunda eThekwini igwebe uSiphelele Mshengu (43) iminyaka emithathu ejele ngamacala amahlanu okukhwabanisa. Ngokwesitatimende seSassa, uMshengu wazibhalisela yena imali yempesheni esebenzisa imininingwane engekho. Kuthiwa ubesehole uR101 873. “Waboshwa ngoJuni nyakenye emuva kokuvela kwezinsolo emishinini eholela impesheni yakwaSassa. Ngesikhathi siqhubeka nophenyo kwavela ukuthi imininingwane eyahlinzekwa iSassa kwakuyinto engekho eyayeyinziwe ngenhloso yokukhwabanisa,” kusho iSassa. Inkantolo iyalele uMshengu ukuthi ayikhokhe yonke imali ayikhwabanisa. UMshengu wayesebenza ehhovisi leSassa eliholela izimpesheni kusukela ngo-2006. Wanyuselwa isikhundla ngo-2015. “I-Sassa ayizibekezeleli nhlobo izenzo zobugebengu nenkohlakalo. Senelisekile wukwanda kwesibalo sabantu abalahlwa ngamacala mayelana nokukhwabanisela iSassa. Sibonga ukusebenza kahle kwezinhlaka zomthetho nabasebenzi bethu ababe nesandla. Sizoqhubeka nokuqinisa umkhankaso wethu olwa nezenzo zobugebengu nenkohlakalo,” kusho uMnuz Oscar Mpeta obambe isikhundla sobumenenja KwaZulu-Natal. AbakwaSassa esifundazweni basanda kuveza ukuthi bazophuca imali yesibonelelo sikahulumeni nesondlo abantu abayisebenzisela izinto ezingahlangene nhlobo nezidingo zezingane. Lokhu kungenxa yokusabalala kwesithombe ezinkundleni zokuxhumana esikhombisa owesifazane ethenga utshwala ngekhadi lokuhola. AbakwaSassa bakhombise ukukhathazeka ngalo mkhuba wokusetshenziswa kwemali yesibonelelo ukwenza izinto ezingenasidingo. Ibe isinxusa abantu ukuthi bababike abantu abagila le migilingwane. 