UNkk Phikiwe Thandazile Ngobese (Mangeni) ushade noMnuz Bernard Mxoshwa Ngobese kodwa isitifiketi somshado abasinikwa uMnyango wezaseKhaya siveza ukuthi uNkk Ngobese uzishade yena, esikhaleni okufanele ngabe kubhalwe kuso umyeni kubhalwe igama nesibongo sakhe nasesikhaleni sikankosikazi kubhalwe yena. UNgobese uthe bashada ngo-1998 esontweni wathatha incwadi yomshado yasesontweni wayihambisa eMnyangweni wezaseKhaya eMngeni ukuze kuphume isitifiketi, kulapho kwaphambana khona izinkomishi. “Bengilokhu ngitshelwa ukuthi angilinde udaba lwami luyalungiswa. Ngigcine sengibona ukuthi ayikho lento kudlalwa ngami ngoba akukho okugcwaliswayo kusuke kwenzelwa ukuthi ngihambe. Ngabuza ukuthi kwenziwa yini kuphele iminyaka ngephutha elenzeka khona ngoba phela kumele kube lula ukulilungisa ngoba incwadi yomshado isekhona kimi. Kule nyanga bangitshele ukuthi angikhohlwe ngoba leli phutha ngeke lilungiseke, ePitoli bathe ngeke lilungiseke leli phutha. Kuzo zonke izindawo okufuneka kuzo incwadi yomshado siphindiselwa emuva kuthiwe leli phepha esinalo ngeke lisebenza ngoba likhomba ukuthi unkosikazi uzishade yena,” echaza. Uthe uma kudingeka ukuthi abhale unkosikazi wakhe emaphepheni akhe abalulekile akakwazi ukumbala njengonkosikazi umbala njengomama wezingane. “Ngokwalo mnyango mina angishadile. Lento iyasikhathaza ngoba iminyaka iyahamba. Ngiyabona ukuthi ngeke sisizakale njengoba kuthiwa ePitoli bathe ngeke leli phutha lilungiseke,” kusho yena UMnuz Siyabulela Qoza, okhulumela uMnyango wezaseKhaya kuleli, uthe ngokwazi kwakhe wonke amaphutha ayalungiseka kodwa ngeke akwazi ukuphawula ngokugcwele ukuthi kulolu daba kwenzekeni ngoba uyaqala ukuzwa ngalo. Wacela ukuthi athunyelelwe imininingwane yalo ukuze aluthumele ophikweni olufanele.