UThabiso Ntlou (28) uthe ngo-2015 uqale izifundo zakhe eCoastal KZN TVet College esikhungweni esiseMlaza kwa-BB okumthathe izinyanga eziwu-18. Ube eseya esibhedlela ePrince Mshiyeni Memorial eyocijwa ngolwazi nakhona wachitha izinyanga eziwu-18. Emuva kokuphothula ukufunda kwakhe uthe ube esegcwalisa ifomu yeDiploma ayihlanganise nencwadi yaseMshiyeni eqinisekisa ukuthi ubecijwa khona ngekhono lomsebenzi nezitifiketi zakhe zaseCoastal wakuthumela emnyangweni ePitoli. “Lokhu ngikwenze ngoJuni nonyaka bangitshela ukuthi ngizolinda isikhathi esiyizinyanga ezintathu. Kuze kube yimanje angitholi lutho. Kuthe uma ngilandelela ngathola ukuthi abasePitoli bathi akuveli lutho kumakhompyutha abo mayelana nokufunda kwami,” kusho uNtlou. Uthe okwenzekayo kumfikisela ngezinyembezi futhi sekumqhathe nabazali kwamdalela ukhwantalala ngoba akasathembekile emndenini futhi uhlezi ecabanga ngale nto ngaso sonke isikhathi. “Abantu esaqala nabo ukufunda bayasebenza manje mina ngilinde into engingazi noma ngiyoke ngiyithole ngoba angisizakali ndawo. Ngihlezi ngiphuthwa imisebenzi ngoba ayiphumi iDiploma yami nesikhungo ebengifunda kusona asingisizi ngalutho,” kusho uNtlou othe usezinhlelweni zokuya emahhovisi omnyango ePitoli ayobuza ngokubambe ukuthi kuphume iDiploma yakhe. UDkt Phakama Langa, uthishanhloko obambile eCoastal, uthe ngokuthola kwabo isitshudeni sisifakile ngoJuni 14 isicelo sokuthola iDiploma emnyangweni. ULanga uthe nakuba ukukhishwa kwamaDiploma kungewona umsebenzi wekolishi labo kodwa ngeke basonge izandla babukele ngoba uNtlou ubeyisitshudeni sabo. “Isitshudeni siyaye silinde isikhathi esiyizinyanga ezintathu kuya kweziyisithupha emuva kokufaka isicelo sokuthola iDiploma yaso. “Siyazibophezela ukuthi sizobheka emnyangweni ukuthi yini ebambezele ukuphuma kweDiploma yakhe,” kusho uLanga. Okhulumela uMnyango weMfundo ePhakeme, uMnuz Ishmael Mnisi, uthe kuyethusa ukuthi isitshudeni asilutholi usizo lapho besifunda khona. Ube esecela ukuthunyelelwa yonke imininingwane yesitshudeni nge-email ukuze babheke ukuthi kwenzekani. “Sizolusukumela udaba lwesitshudeni esithintekayo. Ikolishi kumele ngabe liyasitshela isitshudeni ukuthi kubambeni njengoba singayitholi iDiploma yaso,” kusho uMnisi. Uqhube wathi iPhini loMqondisi jikelele emnyangweni lisebenzisana nezikhulu kuzo zonke izifundazwe ezibhekene nokwenzeka emakolishi kuhlanganisa nokukhishwa kwezitifiketi wumnyango kuzwelonke.