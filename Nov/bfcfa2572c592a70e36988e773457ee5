LIGWEME ihlazo lokulandwa yiveni lakhetha ukuzinikela emaphoyiseni ilungu eliqavile le-ANC, elibhekene necala lokukhomba uzakwabo ngesibhamu ngesikhathi betholana phezulu emhlanganweni. UMnuz Arthur Zwane, uzinikele emaphoyiseni kuleli sonto mayelana nezinsolo zokukhomba uMnuz Sipho Hlomuka ngesibhamu ngesikhathi bexabana. UHlomuka uyiPhini likaNobhala we-ANC esifundazweni, uphethe nesokuba nguNgqongqoshe wezokuBusa ngokuBambisana neziNdaba Zomdabu. Kuthiwa uZwane wangena nezicabha emhlanganweni ongena njalo ngoMsombululo, wacela uHlomuka esitikini batholana phezulu phambi kwabaholi baze balanyulwa. Kwaze kwaphoqa ukuthi ancengwe uZwane abeke phansi isibhamu ngoba wayengezwa lutho, esho ukumqeda uHlomuka. UZwane uke waba sesigungwini esiphezulu se-ANC KwaZulu-Natal waphatha nesikhundla sikaSihlalo we-ANC eMalahleni. Kuthiwa uzinikele emaphoyiseni eDurban Central, ehamba nommeli wakhe wavela eNkantolo yeMantshi eThekwini wadedelwa ngebheyili kaR10 000. Kulindeleke ukuthi abuyele eNkantolo ngoFebhuwari 18 wonyaka ozayo. Imithombo ithi uZwane ubonile ukuthi uzohlazeka uma elinda amaphoyisa ukuthi azomgaxa ozankosi, wavela waziyela yena. Okhulumela i-ANC KwaZulu-Natal, uMnuz Ricardo Mthembu uthe ngeke aphawule ngokuzinikela kukaZwane emaphoyiseni ngoba akanayo into ephathekayo kodwa usazothola kahle uma sekunomhlangano. “Umhlangano wethu ojwayelekile uzoba ngoMsombuluko, sizozwa kahle umbiko ophelele ngalolo daba ngoba angazi kahle ngike ngezwa ngenye intatheli ingibuza,’’ kuchaza uMthembu. Uke wacashunwa phambilini ethi indaba kaZwane noHlomuka isetshenzwa wubuholi obuphezulu obuzama ukuthi ixoxwe, kuthelelwane amanzi. Kuthiwa kuke kwaba nomhlangano kwelinye lamahhotela kuxoxwa ngayo le ndaba.