I-UCLG wuhlaka lwabaholi bamazwe omhlaba olubhekelele kakhulu izidingo zabantu abahlala emadolobheni emhlabeni. Esithangamini nabezindaba e-ICC, eThekwini, izolo, uTau owaduma kakhulu ngesikhathi eseyimeya yaseJohannesburg, uthe umthethosisekelo we-UCLG awuvumi ukuthi umengameli abambe amahlandla amabili. “Ngiyalibonga ithuba engilitholile lokuba ngumengameli we-UCLG ngivela eNingizimu Afrika, lokho obekwenza ngimele izwekazi lase-Afrika lonkana,” kusho uTau. Uthe likhulu iqhaza elibanjwe yi-Afrika kwi-UCLG, ikomkhulu layo eliseSpain. “Ukuba yingxenye ye-UCLG kuyasisiza njengezwe noma izwekazi ukuthi sikwazi ukuncela ulwazi kwamanye amazwe esibambisene nawo,” kusho uTau. I-UCLG izokhetha ubuholi bayo obusha engqungqutheleni eqale izolo eThekwini okulindeleke ukuthi iphele ngoLwesihlanu. UTau uthe into ayiqaphelile ukuthi izinkinga eziningi ezikhungethe omasipala bakuleli okubalwa kuzo inkohlakalo nokukhwabanisa imali ziyafana nalezo ezixake amanye amazwe. “Nakuba zikhona izingqinamba ekuphathweni komasipala kodwa inkulu impumelelo esizuziwe ekuhanjisweni kwezidingo kubantu ikakhulukazi lapha eNingizimu Afrika eminyakeni engu-25, edlule,” kusho uTau. IMeya yoMkhandlu weTheku uMnuz Mxolisi Kaunda ithe bazizwa bejabule kakhulu ngokuthi bathole ithuba lokusingatha umcimbi walolu hlobo womhlaba. “Sikholelwa ukuthi uma sithola amathuba afana nalawa, kuningi ukuhlomula esikutholayo ikakhulukazi ekucobelelaneni ngolwazi namazwe asethuthukile, sithole ukuthi adlule kanjani ezinkingeni abebhekene nazo.Izinto ezifana nalezi zisinikeza ithuba nathi njengomasipala noma njengezwe sikwazi ukuthola ithuba lokudlulisa uvo lwethu ikakhulukazi njengoba sifuna ukubona umhlaba uguquka uphethwa ngobulungiswa futhi kungabikhona izigameko ezikhombisa ukuthi abantu abalingani,” kusho uKaunda. Uthe ukusingatha imicimbi yalolu hlobo kuphinde kubeke iTheku ebalazweni liphinde libukeke njengedolobha elihamba phambili emhlabeni. “Kanti nakwezomnotho sizohlomula njengoba amahhotela ethu egcwele izivakashi,” kusho uKaunda.