Lesi sithangami ebesisePlayhouse, eThekwini, senziwe ngokuhlanganyela nabebhange loMbuso, iSouth African Reserve Bank (SARB). Bekuyisithangami sesithathu lesi kusukela Isolezwe laqala lo mkhankaso wokuhlomisa abafundi balo ngolwazi ngezemali. UMhleli wephephandaba, uNkk Slindile Khanyile, uthe baqala lezi zithangami emuva kokubhalwa kwezindaba ezithinta ukuhlukumezeka kwabafundi ngenxa yokushoda kolwazi ngezemali. Ubalule ukwanda komkhuba wokukhulisa imali ngokushesha obizwa ngamabhanoyi, athe ungesinye sezizathu zokuqala lezi zithangami. Ubonge abeSARB ngokuhlanganyela nephephandaba kulo mkhankaso ukuze kufundiswe umphakathi. Udaba lokutonyulwa kwemali emabhange (debit order) ngokungemthetho lube seqhulwini kulesi sithangami. UNksz Boniswa Khohliso oyiPayment Analyst kwaSARB, uthe amabhange akuleli anomgomo wokuxhumana nabo ukugunyaza ukubanjwa kwemali emakhawuntini abantu. Uthe iseyinkinga eyokubanjwa kwama-debit order ngokungemthetho. Ubalule ama-debit order ajwayele ukubamba kuqala uma kungena imali ebhange, athe abamba nangesikhathi okungavunyelwananga ngaso. Uveze ukuthi kusukela ngo-2017 amabhange aphoqwa yiSARB ukuthi ayeke ukuxhaphaza abantu ngama-debit order. “Kunophiko olubizwa ngeNational Payment System olufana namaphoyisa ngoba lugada ukuphuma kwemali emabhange. “Ziningi izindlela esiqhamuke nazo nesizizamayo ukulwa nokubanjwa ngokungemthelo kwemali yabantu. “Ezinye zazo yi-debit check, lapho amabhange kumele aqinisekise namakhasimende awo ngaphambi kokubanjwa kwe-debit order,” kuchaza uNksz Khohliso. Uthe amabhange ayalelwe nokuthi akhulume nabeSouth African Banking Risk Information Centre (Sabric), ukuqinisekisa ukuthi yonke imali ebanjelwa amakhasimende awo isemthethweni. UNkk Nomwelase Skenjana oyiNhloko yeDomestic and Regional Settlement Services kwaSARB, uthe abantu banelungelo lokuthinta uphiko lweNational Payments Authority uma bengeneme ngokuphathwa kwemali yabo emabhange. Uthe kusenzima ukuqeda lo mkhuba wama-debit order kodwa bayazama ngayo yonke indlela. Uxwayise abantu ukuthi bangathuli kodwa baxhumane namabhange abo uma kubanjwa imali abangayazi. Ugcizelele ukuthi babheke nezitatimende zamabhange ukubheka ukuthi kubanjwe imali abayaziyo. Omunye obethamele lesi sithangami nguNksz Precious Nkuzi waseMawoti, eNanda, okhale ngokuthi walahlekelwa wumsebenzi esanda kuthenga ifenisha, wabuye wayiqedela esesebenza. Uthe umangalile ethola ukuthi usakweleta. Emphendula uNkk Skenjana uthe noma ngubani ohluleka ukukhokha kumele azise amkweletayo ukuze kuzanywe ezinye izindlela zokukhokha. Uhlelo kulesi sithangami beluphethwe ngumsakazi weGagasi FM, * -Alex Mthiyane.