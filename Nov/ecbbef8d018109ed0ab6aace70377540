SIPHENYWA wuphiko oluphenya amacala athinta amphoyisa i-Independent Police Investigative Directorate (IPID) isigameko sokudutshulwa komlingisi uPatrick Shai eSoweto kuleli sonto. Ibamba lo mkhulumeli we-IPID, uSontaga Seisa uthe bathole isikhalo sokudubula lapho kushayeke khona uShai ngezinhlamvu zenjoloba wathola ukulimala. “Imibiko engaqinisekisiwe ithi amanye amalungu omphakathi nawo adubulekile futhi alimala ngesikhathi kulimala uShai. Abaphenyi bethu bathunyelwe endaweni emuva kwesigameko kodwa baze bakwazi ukuthola isitatimende sikaShai namhlanje (izolo) futhi idokodo livuliwe ladluliselwa kwi-IPID ukuthi kuphenywe. Uphenyo lwethu luyaqhubeka,” kusho uSeisa. UShai uthe isihluku samaphoyisa asithetheleleki eNingizimu Afrika. Lo mlingisi we-7de Laan udutshulwe ezama ukulamula umphakathi obuthukuthele ngenxa yokunqanyulwa kukagesi. Imibiko ithi umphakathi ukweleta i-Eskom imali engaphezu kukaR18 million. Ugesi selokhu wanqamuka ngoLwesihlanu. UShai ohlala kule ndawo kodwa ongaphazamisekanga ngenxa yokunqanyulwa kukagesi, utshele i-The Star enguzakwabo neSolezwe, ukuthi uye egaraji eyothenga isinkwa nephephandaba lapho bekuqhubeka khona umbhikisho. “Ngiye lapha njengomuntu omdala ngazama ukudambisa isimo futhi ngicela amalungu omphakathi okuthi angashisi amanye amathayi.” Uthe isimo besishubile phakathi komphakathi namaphoyisa futhi uzwe elinye iphoyisa lithi “lizobakhombisa”. “Mina bengimi phakathi kwamaphoyisa nomphakathi ngincenga amaphoyisa ngiphakamise izandla ngithi ‘ningayenzi leyonto." Lo mlingisi uphuthunyiswe esibhedlela iTshepo Themba Private emuva kokudubuleka ngezinhlamvu zenjoloba emhlane. Okhulumela amaphoyisa aseGauteng, uMathapelo Peters uthe amaphoyisa asebenzise izinhlamvu zenjoloba ukuhlakaza isixuku sababhikishi abalinganiselwa ku-200. Uthe ababhikishi bahlasele amaphoyisa ngesikhathi amaphoyisa kaMasipala waseGoli esusa okuvale umgwaqo u-Elias Motsoaledi. UShai kodwa uthe ababhikishi bebengenalo udlame. “Ukube bebejikijela amatshe bengizoba ngowokuqala ukushayeka ngoba bengimi phakathi komphakathi namaphoyisa.” UShai ukhale ngokuziphatha kwamaphoyisa agcina ukuthula emphakathini wathi ngisho awangesikhathi sobandlululo ayenikeza ababhikishi isixwayiso semizuzu emithathu ngaphambi kokudubula.