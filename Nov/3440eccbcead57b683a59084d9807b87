OKLEBE sebeqinisekise ukuthi umphathi wenyunyana yamaphoyisa uMnuz Zwelinkosi Reuben Mdletshe useboshiwe ngemuva kwezinsuku ethungathwa. Lezi zindaba ziqinisekiswe ngoLwesibili ekuseni. UMdletshe, ongumphathi wePolice Prisons Civil Rights Union (Popcru) kanye noMnuz Robert Sheriff, basolwa ngokuba yingxenye yetulo lokuthumba nokubulawa kwezikhulu eziphezulu kule nyunyana. “Basolwa ngokuba yingxenye yaleli tulo ngenhloso yokugqiba inkohlakalo,” kusho oKlebe ngesonto eledlule. “UMdletshe noSheriff baboshwe amalungu ophiko loKlebe oluphenya amacala enkohlakalo. Bazovela eNkantolo yeMantshi eKempton Park namuhla,” kusho uCaptain Dineo Sekgotedi. Ngokombiko weTimesLive, ngesonto eledlule, uBrigadier Hangwani Mulaudzi uthe iNkantolo yeMantshi iKempton Park ikhiphe izincwadi ezingunyaza ukuboshwa kukaMdletshe noSheriff. “Ukufunwa kwabasolwa kulandela ulwazi esilutholile ngetulo lokuthumba nokubulala amalungu obuholi bePopcru. Uphenyo luqale ngoSepthemba. Okwamanje kusabonakala ukuthi kusetshenziswe imali ngendlela engafanele. Imali ibidluliswa ngaphansi kwePopcru Investment Group of Companies (PIGC). Kusolwa ukuthi ukudluliswa kwemali kwaqala ngo-2016,” kusho uMulaudzi. Itulo lokubulala livele ngesikhathi kuboshwa owesilisa obekusolwa ukuthi ubeqashelwe ukubulala amalungu ePopcru. “Umsolwa odabuka eLesotho, uNeo Letele uboshwe eKempton Park ngoNovemba 6. ULetele usolwa ngokuthunywa ukuba athole inkabi, eyayizokhokhelwa u-R1 million uma isiwuqedile umsebenzi. Lona kwakuwumzamo wokuthulisa izikhulu ebezifuna uSheriff noMdletshe babhekane namacala,” kuchaza uMulaudzi. ULetele (34) usevele enkantolo kabili. Kulindeleke ukuba avele ngoLwesithathu (Novemba 20) ukuzofaka isicelo sebheyili.