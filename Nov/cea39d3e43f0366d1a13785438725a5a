Lokhu kushiwo ngusomnotho, uSolwazi Bonke Dumisa, obechaza ngokubaluleka kwale ndali ezoba kusasa. UDumisa uthe njalo ngalesi sikhathi sonyaka kuba nempikiswano ngokuthi iBlack Friday iyawenza yini umehluko emnothweni. “Iqiniso lithi le ndali iyawenza umehluko futhi iyawufukula umnotho. Njalo uma kwenziwa izibalo ngesigamu sonyaka, kuyavela ukuthi ngekota yokugcina uyenyuka umnotho. Uma kwenziwa izibalo kubhekwa nendlela izitolo ezidayise ngayo, ngaleyo ndlela uyanyuka umnotho,” kuchaza uDumisa. Uthe izitolo ezenza kakhulu imali ngezidayisa izimpahla ezisebenza ngogesi nezidayisa ukudla. Uveze ukuthi akusezona izitolo kuphela eziba nendali yeBlack Friday kodwa nezinye izinkampani sezibone ithuba lokuheha amakhasimende. “Baningi abantu abagcina bethenga ngisho izimpahla zangoKhisimusi ngesikhathi seBlack Friday. Lokhu kuhlomulisa ngisho abathengi. Ezinye izitolo ziba nendali isonto lonke, konke lokhu okwenyusa izibalo zokudayiswayo nomnotho,” kusho uDumisa. Ngokwesitatimende esithunyelwe ngabakwaCapitec, kuvela ukuthi kulindeleke izinga lokudayiswa kwezimpahla lenyuke ngo-30% ngenxa yeBlack Friday. UMnuz Francois Viviers, oyi-Executive of Marketing and Communications kwaCapitec, uthe iBlack Friday yisikhathi sokusiza izitolo ukuthi zifukule indlela ezidayisa ngayo ngaphambi kokuphela konyaka. Oyisikhulu esiphezulu seDebt Rescue, uMnuz Neil Roets, uxwayise abantu ukuthi bangazifaki ezikweletini ngenxa yeBlack Friday. Uthe baningi abasebenzisa ngisho imali abebeyibekele uKhisimusi bayokhithiza ngeBlack Friday. URoets uthe izitolo ezidayisa amathelevishini nezinye izimpahla ezisebenza ngogesi, yizona ezihlomula kakhulu ngeBlack Friday. Kulindeleke ukuthi kuminyane utshumo ezitolo kusasa abantu beyokhithiza. Ezinye izitolo seziqalile ukufaka izikhangiso zezimpahla ezizoba sendalini. Kulindeleke ukuthi ezinye zisheshe zivule kunokujwayelekile njengoba abathengi bebamba olayini abade ngovivi. Kweminye iminyaka kubikwe ukuthi kube nokududulana nokunyathelana, abathengi bebanga izimpahla ezithize. Ezinye zalezi zimpahla zisuke zilingene abathengi abambalwa, okwenza ukuthi zibe yinyama.