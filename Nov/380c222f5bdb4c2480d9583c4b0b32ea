NgeSonto kwakusebenza umhlengikazi oyedwa emtholampilo ongaphakathi esibhedlela iNkonjeni ngesikhathi kufika indoda eyabika ukuthi iyagula. Ngesikhathi umhlengikazi ematasa eyibhalisa ibe isimbuza ukuthi ngabe baphi abanye abahlengikazi. Kuthiwa umhlengikazi uqhubekile nokuyibhalisa wathi uma eseyinika ikhadi yamkhomba ngommese yamkhumula yabe isimdlwengula. Ngesikhathi kwenzeka lokhu bebesegunjini eliwumahamba nendlwana elisetshenziswa njengomtholampilo. Izolo iziguli zikhale ngokuthi abahlengikazi abezi kuzo ngenxa yokuthi bazibona bengaphephile. Kuthiwa abahlengikazi bayasaba ukusebenza ngoba bazizwa bengaphephile esibhedlela. “Zifikile izikhulu zomnyango zithi asisebenze kodwa sisebenza kanjani emuva kokuthi uzakwethu edlwengulwe emsebenzini? Kungani ingakhulunywa indaba yokuthuthukisa ezokuphepha. Okokuqala nje kufanele babone ukuthi kuyingozi kangakanani ukusebenzisa umhlengikazi oyedwa emtholampilo. Uzakwethu ubesebenza yedwa vo ngesikhathi egilwa lo mhlola,” kusho umhlengikazi ongathandanga ukudalulwa ngoba akavumelekile ukuphawula kwabezindaba. Bathe bafuna kuqiniswe ezokuphepha ngoba akekho unogada futhi nocingo okubiywe ngalo eNkonjeni lunembobo. “Indoda edlwengule uzakwethu ayizange ibaleke, iphume komunye upotsho osocingweni. Akusebenzeki nje namuhla (izolo) ngoba sihlalele ovalweni lokuthi kungenzeka noma yini kithina singakwazi ukuzivikela ngoba abahlengikazi abaningi ngabesifazane. Siyamdinga unogada nokuthi kulungiswe ucingo,” kusho omunye umsebenzi. Bathe bayoze bakhululeke uma amaphoyisa esebophe isigilamkhuba esidlwengule uzakwabo okwamanje esisagcwele amathafa. UColonel Thembeka Mbele, wamaphoyisa KwaZulu-Natal, uthe ngeSonto kufike indoda ebiphethe ummese yadlwengula owesifazane. Uthe amaphoyisa aseMahlabathini aphenya icala lokudlwengula. Okwamanje akekho oseboshiwe kodwa uphenyo luyaqhubeka. UMnuz Mandla Shabangu, uNobhala weDenosa KwaZulu-Natal, uthe bakhathazekile ngokudlwengulwa komhlengikazi. Bahlale besho ukuthi bayadingeka onogada ezikhungweni zempilo zasemakhaya. “Sengathi sesizokhipha umyalelo wokuthi abasebenzi bethu bagodle amandla uma ezokuphepha zingaqinile. Sizokhuluma naboMnyango wezeMpilo yize singawuboni umehluko ngoba izehlo ezifuze lesi zijwayelekile emakhaya. Sekwanele manje, uma kungalungi sizocela abasebenzi bame ukusebenza.” UNgqongqoshe wezeMpilo KwaZulu-Natal, uNkk Nomagugu Simelane-Zulu, uzwakalise ukushaqeka ngalesi sigameko. “Lesi simo sibi kakhulu futhi asamukeleki. Abahlengikazi nabo bonke abasebenzi bezempilo kufanele bavikelwe ngaso sonke isikhathi. Kuyasikhathaza ukuthi umsolwa kulolu daba uze waphuma emagcekeni esibhedlela engabanjwanga. Sengicele umbiko ogcwele kubaphathi besifunda esengamele lesi sibhedlela nasenkampanini ekhokhelwa ukuthi igade lesi sikhungo. Nokho sibikelwe ukuthi udadewethu ohlaselwe uyaluthola usizo futhi siyazibophezela ekutheni sizoqhubeka nokumeseka.”