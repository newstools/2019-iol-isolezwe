Izolo i-Eskom ithumele isitatimende iqinisekisa lokhu. Ithe kusukela ngoLwesihlanu ayizange iwunqamule ugesi. Yize isimo samandla kagesi besingaphansi kwengcindezi kodwa bebengafakanga uhlelo lokuthi bacishe ugesi. “Sifisa ukukwazisa amakhasimende ethu ukuthi ukushintsha kwezinto esithubeni, ukungabikhona kukadizili noma izinga lamanzi kungaholela ekutheni kunqanyulwe ukusebenza kukagesi ngokushesha kungabi khona isikhathi esanele sokuba sinazise,” kusho i-Eskom. Iphawula ngezindlela zokonga ugesi i-Eskom inxuse ukuba ama-air conditioner abekwe ku-23 degrees, kucishwe ama-geyser ngesikhathi okusetshenziswa ngaso ugesi kakhulu, kucishwe amakhompyutha, imishini yokugaya amaphepha neyezikhahlamezi ebusuku. Kunxuswa ukuba kubhekwe komasipala ukuthi uzonqanyulwa yini ugesi.