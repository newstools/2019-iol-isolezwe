Inhlangano yentsha i-Rise Black Child Enterprise ezinze eThekwini igqugquzela uhlelo i-Gqoka School Mate okuzoqoqwa ngalo inyufomu nezincwadi zokufunda kubafundi abazobe bebhala iphepha labo lokugcina kuleli sonto. Iningi labafundi liphothula izivivinyo zikamatric namhlanje ngephepha lesiNgisi kanti ngoLwesihlanu lezi zivivinyo zisongwa nge-Agricultural Technology. UMnuz Sazi “Buso” Gumede ongumsunguli inhlangano, uthe uhlelo lokuqoqwa kwenyufomu balugxilise kakhulu ezikoleni eziseNdwedwe naseVerulam lapho inhlangano izinze khona kodwa wathi bayayimukela iminikelo evela kubafundi bakuzo zonke izikole ukuze kusizakale abafundi abavela emindenini entulayo. “Inyufomu sizoyiqoqa siyithunge uma kunesidingo bese siyihambisa elondolo ngaphambi kokuthi siyidlulisele kwabanye abafundi abayidingayo abavela emakhaya ahluphekayo basezikoleni ezehlukene zaseNdwedwe naseVerulam,” kusho uGumede. Uthe uhlelo lokuqoqwa kwenyufomo bazolwenza ngoLwesine noLwesihlanu, wacela abafundi ukuthi bahambise inyufomu ezikhungweni abebebhalela kuzo, erenke yamabhasi eVerulam nasesitolo sokudla iBoxer eNdwedwe. Inhlangano yabafundi iCongress of South African Students (COSAS) nayo icele abafundi ukuthi bangayoni inyufomu. UNobhala jikelele weCOSAS, uTebogo Mogafane, uthe abafundi kumele bangasheshi bagajwe yinjabulo yokuqeda ukubhala ngoba imiphumela ayikaphumi. “Umuntu ngumuntu ngabantu. Sinxusa abafundi ukuthi badlulisele inyufomu kwabanye uma bengesezukuyisebenzisa. Kuyisiko lethu njengama-Afrika ukulula isandla sisize abanye abantu abayidingayo,” kusho uMogafane.