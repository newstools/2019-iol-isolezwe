SEBEXABANE baze bafakana enkantolo abomndeni wowayengumengameli wezwe, uMnuz Jacob Zuma kubangwa imali yethenda yomshini ophakela amanzi, abayifaka eNkandla. UMnuz Zobaphi Zuma, ozalwa ngumfowabo wobengumengameli noNksz Nompumelelo Mhlongo, oyisihlobo esiqavile basembangweni oshubile wemali. UZuma (Zobaphi) ukhala ngoNksz Mhlongo ngokugweva nemali athi babeyithole emuva kokuthola ithenda yokufaka injini yamanzi. UZuma uthi empeleni bebesebenzisana ngaphansi kwenkampani, Ubucebo General Trading. Uthi ngokwazi kwakhe, kufanele ngabe wathola R500 000 ngomsebenzi abawenza kodwa akatholanga ngisho isente. Useze wakhetha ukulufaka enkantolo udaba ngoba usekhathele wukukhuluma nesihlobo sakhe esingafuni nemali. "Ngiqale ngalubika kubaba, umndeni wazama ukumbiza wakhuluma naye. Kodwa kwacaca ukuthi naye uyehluleka. Uthe esuka wathi angithathe noma yisiphi isinyathelo engisifunayo ngoba naye ukhulumile wehluleka. Ngiyayifuna imali yami, kayikho enye indlela engingayikhuluma ngayo le ndaba,’’ kuchaza uZuma Usole uNksz Mhlongo ngokungabi nalo iqiniso njengoba ethi akasamshayeli ngisho ucingo ngalolu daba, sebegcina ngokubonana uma kunemicimbi emndenini, babingelelane kuphele kanjalo. UNksz Mhlongo ethintwa, ukhuze wababaza uma ezwa ukuthi udaba selusenkantolo, wathi ubengakwazi lokho yena ngoba wakhuluma noZuma wamchazela. "Inkinga esahlangabezana nayo wukuthi kasitholanga imali esasilindele ukuyithola ngomsebenzi esawenza ngoba kwaphoqa ukuthi siholele abasebenzi imali elinganayo. Ngiyasola ukuthi uZobaphi wazitshela ukuthi usizi lwakhe seluphelile, uma sithola ithenda kanti sizoba nale nkinga. Kasiyenzanga inzuzo, ngigcine sengingena ezikweletini ngalolu daba,’’ kuchaza uNksz Mhlongo.