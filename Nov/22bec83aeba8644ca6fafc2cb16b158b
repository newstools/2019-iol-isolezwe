Ngeledlule KwaZulu-Natal bekuhlasele imvula enamandla edale umonakalo omkhulu. Lokhu kuphazamise izinhlelo zabebekade behlele ukuvakashela emabhishi. Izolo likhombise ukuphenya okuholele ekutheni abantu baqhubeke nezinhlelo zabo zokuzikhipha nokuvakasha njengoba beqalile ukutheleka kancane kancane emabhishi ehlukahlukene eThekwini. UMnuz Jack Mabaso, oqhamuka eBreyten eMpumalanga, ungomunye wabantu abebeze eThekwini bezoshaywa wumoya wavakashela ebhishi. Uthe yize belingakabaleli kahle kodwa izinhlelo zakhe zokuvakasha izolo aziphazamisekanga. “Sikujwayele ukuvakashela eThekwini ngasekupheleni konyaka. Kulokhu besidlula sabe sesithi asivakashele olwandle ngoba nezulu livumile,” kusho uMabaso. Njengoba sekusondele amaholidi okuphela konyaka kusalindeleke ukuthi abantu batheleke emabhishi ahlukahlukene kule ndawo nakwezinye ezimaphakathi nesifundazwe. UMasipala weTheku ubonakala usukulungiselele ukuphithizela kwale ndawo njengoba usuqalile ukuqinisa ezokuphepha kwahlanzwa nebhishi emuva kwemvula.