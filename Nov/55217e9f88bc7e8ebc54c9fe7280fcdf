Amaphoyisa amabili asebenza ophikweni lwezobuNhloli KwaZulu-Natal, uwarrant officer no-captain, abelandela umkhondo ethungatha abantu abasembonini yama-metered taxis abathinteka emacaleni okubulawa kosomatekisi endaweni ngesikhathi edutshulwa kade elalelwe unyedle yiqulu labantu ebelihlomile. Isolezwe selibike kaningana mayelana nombango osudlule nemiphefumulo oqhubeka phakathi kwabantu bama-metered taxi nosomatekisi kule ndawo njengoba kubangwa indaba yokuthutha abagibeli. Esitatimendeni esithunyelelwe abezindaba izolo, uNtuli uzwakalise ilaka nokuphoxeka emuva kokuhlaselwa kwalawa maphoyisa ephenya ngodlame embonini yamatekisi esifundazweni. “Ukubulawa kwamaphoyisa ngeke kuze kubekezelelwe. Lesi senzo sikhombisa uhlobo lwezigebengu ezithinteka embangweni yamatekisi esifundazweni. “Sesikhiphe umyalelo wokuthi amaphoyisa azivikele uma ethungatha izigebengu eziyingozi uma kwenzeka ziwahlasela, noma ukuphi ukuhlasela okubhekiswa emaphoyiseni kumele kuthathwe njengokuhlasela okubhekiswe kumbuso,” kusho uNtuli. Uthe bayathemba ukuthi amaphoyisa azobabamba khona maduze abasolwa abathinteka kuleli cala lokuhlaselwa kwawo. UNtuli uthe sebejube ithimba elivela emnyangweni wakhe ukuba liyohlola isimo endaweni lenze nesiqiniseko sokuthi isimo sibuyiselwa kwesijwayelekile. Uthe sebeqinise namathimba abo amaphoyisa ukwenza isiqiniseko sokuthi abasolwa abathinteka emacaleni okubulawa kwabantu eNsuze bayaboshwa. “Abantu ababulala amaphoyisa abanandawo emphakathini, siyayinxusa imiphakathi ukuba iwavikele amaphoyisa,” kusho uNtuli. Uthe ngeke baze baphumule abahlaseli bamaphoyisa bengakabanjwa. UNtuli uphinde wadlulisa namazwi enduduzo emndenini wephoyisa elishonile.