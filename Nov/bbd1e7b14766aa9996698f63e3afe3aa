Sekuphele iminyaka emithathu uNksz Bonisiwe Dlamini ehlala ehlathini nezingane eziyisihlanu. Kulezi zingane kukhona indodana uThulebona Dlamini (17) indodana kamfowabo u-Andile Zulu (26), ekamzala wakhe uMbulelo Mdledle, indodakazi uDineo (10) nomzukulu uPrincess (5). Amadodana kaNksz Dlamini okunguSphiwe Dlamini (30) noZamani Dlamini (23) abhadla ejele ngamacala ahlukene, nawo abehlala kuleli hlathi. Umzukulu okuthiwa walaxazwa ngunina, uzalwa ngenye yamadodana asejele. Indlela eya kulo mjondolo osehlathini idlula ezihlahleni eziminyene. Weqa ibhuloho elakhiwe ngezigxobo njengoba kunomfula ngaphansi. Elandisa Isolezwe uNksz Dlamini, uthe wasuka eXobho indodakazi yakhe uSne ishayiswe yimoto. USne owashona ngo-2016 eneminyaka engu-25, kuthiwa wayehlala emjondolo eSydenham eThekwini. “Ngafica isimo sakhe sisibi esibhedlela, onesi bathi akumele ngibe kude naye. Ngaquba isikhashana komunye umjondolo eSydenham ngabuye ngaxoshwa. Kuthe ngizihambela ngabona leli hlathi, ngazobeka umjondolo sahlala sonke nezingane. Bengiya zonke izinsuku esibhedlela futhi yayingekho enye indlela ngaphande kokufuna umjondolo ukusondelela.” Uthe indodakazi yakhe yagcina ishonile njengoba ibigula ehlala nayo kuleli hlathi. Kwahlanganisa ikhansela ukuze ingcwabeke. Kwehla izinyembezi uma exoxa ngokushona kwendodakazi yakhe, athe kwamhlukumeza kakhulu. Okwamhlukumeza wukuthi bekungasekho nokuphindela ekhaya njengoba athola ukuthi umuzi wakhe washa. Uveze nokuthi bekuvele kungabhekwana emndenini, namanje akukho sihlobo axhumana naso. UNksz Dlamini ongathandi ukugqamisa usizi lwakhe, uziphilisa ngokudayisa amakhalibhothi awaqoqa emgwaqweni. Uphinde abe netafula lokudayisa izithelo eduze kwegaraji ngaseWestwood Mall. Yindodakazi yakhe kuphela ehola isibonelelo sikahulumeni njengoba umzukulu ethe usaholelwa ngunina yize amlaxaza. “Uma ngiyodayisa ngihamba nazo izingane zamantombazane ngoba akuphephile ehlathini. Izingubo nokudla siphiwa ngabantu, nakho kubuye kwebiwe yizigebengu.” Isolezwe lifike izingane zibase phansi zipheka ngamathini amnyama. Lo mndeni ugeza emfuleni oseduze, ubuye ucele amanzi egaraji. UMfundisi Bheki Nxumalo ofundisa eNyuvesi yaKwaZulu-Natal, uthe uqale ngePhasika ukubona uNksz Dlamini obehlala eqhamuka ehlathini nezingane. “Ngathatha inombolo yakhe yocingo ngayobona nalapho ehlala khona. Angikholwanga ukuthi kunabantu abaphila le mpilo,” kusho uNxumalo. UMnuz Warren Burne oyikhansela kule ndawo okuthiwe uyazi ngodaba, akatholakalanga ocingweni, wathunyelelwa iSMS engaphendulwanga.