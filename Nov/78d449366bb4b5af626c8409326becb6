Ukusho lokhu izolo eNkosi Albert Luthuli (ICC), eThekwini, kuqala ingqungquthela yesishiyagalolunye yePopcru ehlanganisa nomgubho weminyaka ewu-30 kwasungulwa iPopcru. UCebekhulu uthe abantu okumele ngabe batakula i-ANC enkingeni ebhekene nayo bahleli basonge izandla. “I-ANC isigcwele izinswelaboya ezingeke ziyiyise ndawo. Ngakho kumele thina basebenzi namadlela ndawonye siyivikele kulezi zinswelaboya. Ukwehla kwesibalo sabantu abeseka i-ANC kumele kusikhathaze sonke ngoba yiwona mbutho wabantu ongabakhulula kububha ababhekene nabo,” kusho uCebekhulu. Uthe abantu bafuna ushintsho manje. Uma ubheka igebe eliphakathi kwabampofu nabadla izambane likapondo kukhombisa ngokusobala ukuthi imigomo yezomnotho ebilokhu isetshenziswa kusukela ngo-1994 ayisebenzanga. “Siqala impi yokubuyisela i-ANC ezandleni zethu. Kuyaqhubeka ukubulawa kwabantu KwaZulu-Natal, abantu okumele ngabe sibanika izidingongqangi. “Le nqola yethu ayinamasondo yini? Isiyisaphi? Kungenzeka yini ukuthi emuva kokuzuza inkululeko ngo-1994 izwe lathatha indlela okungeyiyo mayelana nemigomo elawula umnotho wezwe osezandleni zedlanzana?” kusho uCebekhulu. Ubuze ukuthi ngabe i-ANC isibajikele yini abantu bayo. UCebekhulu ube esekhwela edilika ohlelweni lokukhishwa kwemisebenzi ngokwazana. “Kunabasebenzi abafundile, abanye abangodokotela okumele ngabe bahola umnyango wamaphoyisa kodwa bagqunywe eziteshini zamaphoyisa. “Siphelile isikhathi sokuthi umuntu athi yena akafundanga ngenxa yobandlululo. Miningi le minyaka ewu-25 sazuza inkululeko ukuthi kusengaba khona umuntu othi yena akafundanga ngoba sasingekho isikhathi sokufunda. Imfundo isimahhala manje, wonke umuntu akayofunda noma ayohlala ekhaya,” kusho uCebekhulu. Inkulumo yakhe inanelwe yinhlokomo nehlombe elikhulu lamalungu ePopcru. Uthe inkinga yokuphathwa ngumuntu ongafundile futhi ongenalo ikhono lomsebenzi asuke eqashelwe wona ibonakala komasipala iningi labo elingenzi kahle. I-Popcru ifuna nokuthi amaphoyisa omgwaqo adidiyelwe naweSAPS futhi agqoke umfaniswano owodwa ezweni lonke. Bafuna kuphuculwe nesimo sokusebenza emajele futhi kunqandwe nokubulawa kojele okuthiwa kwenziwa yiziboshwa.