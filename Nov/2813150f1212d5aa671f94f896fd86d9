Le nhlangano iqale uhlelo lokusatshalaliswa kwamakhondomu ematekisini ibambisene neSA Taxi Association. Lolu hlelo oluvivinywayo lwethulwe ngokusemthethweni eMidrand, eGoli, izolo. Okhulumela iSanac, uMnuz Musa Mhlongo, uthe uhlelo lususwe ucwaningo lwakamuva oluveze ukuthi ziyehla izibalo zabasebenzisa amakhondomu okwenyusa nezibalo zabathelelekayo. “Mane amatekisi aKwaZulu-Natal okulindeleke ukuthi ngesonto elizayo aqale ukusabalalisa amakhondomu kubagibeli. Atshalwe eThekwini, eMgungundlovu, eShowe naseMpangeni. Sikhethe ukusebenzisa amatekisi kulo mkhankaso ngoba yiwona agitshelwa kakhulu umphakathi,” kuchaza uMhlongo. Uthe uhlelo luzokwenza ukuthi nabavilapha ukuya ezitolo nasemitholampilo ukuyolanda amakhondomu bawathole ematekisini. Ayishumi esewonke amatekisi azotshalwa eGauteng, Mpumalanga naKwaZulu-Natal azobe esetshenziselwa ukusabalalisa amakhondomu mahhala kubagibeli. UMhlongo uthe ngalolu hlelo bahlose ukukhumbuza nokuqwashisa abantu ngengculazi kunyuswe nesibalo sabasebenzisa amakhondomu. “Kuba lula kubantu uma into ibekwe phambi kwabo. Kwenza ukuthi nobenqena ukuya esitolo ayothenga, ayibone eduze ikhondomu etekisini. Amatekisi azobonakala ngezikhangiso zalo mkhankaso futhi amakhondomu azobekwa obala esihlalweni esingaphambili nesingemuva. Abashayeli bamatekisi bayazi ngalolu hlelo futhi bazobe begqoke nezikibha zethu,” kusho uMhlongo. Uthe uhlelo lubalwa ezinhlelweni eziningi abanazo njengeSanac eziyingxenye yokulungiselela iWorld Aids Day engoDisemba 1. Uthe bazobona uma kuqala unyaka ozayo wemali ngo-Ephreli ukuthi uhlelo luhamba kanjani. Uqhube wathi bazothola nasematekisini ukuthi abantu bayawujabulela yini lo mkhankaso. UMhlongo uthe bathemba nokuthi uhulumeni uzobalekelela njengoba beyinhlangano ezimele engenayo imali eyanele. NgoJulayi wonyaka odlule ucwaningo olwenziwe yiHuman Sciences Research Council olubheka indlela abantu abaziphatha ngayo luveze ukuthi kuyehla ukusetshenziswa kwamakhondomu. Bangu-33 000 abantu abebeyingxenye yocwaningo ababuzwe ngezinkolelo zabo ezindabeni zocansi. Ucwaningo luveze ukuthi siyanda isibalo sabatheleleka ngengculazi abaphakathi kweminyaka engu-14 kuya ku-24. I-Sanac, uSihlalo wayo okuyiPhini likaMengameli uMnuz David Mabuza, ihlanganisa uhulumeni nezinhlangano zomphakathi ukulwa nengculazi, izifo ezihlobene nocansi nesifo sofuba.