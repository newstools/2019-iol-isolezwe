UNgqongqoshe woMnyango wezaseKhaya kuzwelonke, uDkt Aaron Motsoaledi, usayine isivumelwano sokuthi izingane eziqhamuka ngaphandle kwakuleli zingafunwa zicucu eziphathelene nemininingwane yokuzalwa kwazo oqale ukusebenza ngoLwesihlanu olwedlule. “Lokhu kubonisa umsebenzi owenziwa yilo mnyango ekufakeni isandla ekukhuliseni umnotho nasekutshalweni kwezimali. Kusuka ngoNovemba 8 nonyaka, izingane zabasemazweni angaphandle zizongena ngaphandle kokufunwa imininingwane yazo noma isiqiniseko sokuthi ngobani abazali bazo,” kusho uMotsoaledi. Uthe umnyango uxhumane nezikhulu emingceleni yokungena kuleli, emachwebeni nasezikhumulweni sezindiza ngalolu shintsho, wathi izingane zakuleli kusazodingeka ukuthi ziveze lezi zincwadi kulezi zindawo uma ziphuma kuleli kanjalo nezingane zabasemazweni angaphandle ezingahambi namuntu, ngokulawulwa umthetho obhekelele izingane, iChildren’s Act. Kuthiwa izingane zabokufika kuleli akusazodinga ukuthi ziphathe izitifiketi zokuzalwa ukuze zithole i-visa yakuleli. “Kuhle ukuthi sikwazile ukuphothula ukuguqulwa kwalesi sivumelwano esontweni lapho uMengameli wakuleli, uMnuz Cyril Ramaphosa, ehambele ingqungquthela yabatshali zimali. Sithemba ukuthi lolu guquko luzoba nemiphumela emihle kwezokuvakasha njengoba sekusondela isikhathi samaholidi okuphela konyaka,” kusho uMotsoaledi.