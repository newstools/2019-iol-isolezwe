Sibe yimpumelelo isicelo sikaMoyane sokuphonsa imibuzo uGordhan, njengoba kumemezele izolo uSihlalo wale Khomishini, iJaji uRaymond Zondo. Ummeli kaMoyane, uMnuz Eric Mabuza, uthe umuntu ammele uyajabula ukuthi uzoke athole ubulungiswa. “Ingalo yomthetho ihambe ihambe ithole noma ubani. Sikubheke ngabomvu ukuba uGordhan akwazi ukubhekana nemibuzo. Sizoyalela ummeli omkhulu ukuba aqale alungiselele ukumphonsa ngemibuzo. Ngiyathemba ikhomishini izosheshe ilungise usuku lapho sizokwazi khona ukumphonsa imibuzo. Sekuphele unyaka manje uGordhan afakaza. Ukuhlehliswa kokuba uthole ubulungiswa kufana nokuthi uyancishwa ithuba lokuba uthole ubulungiswa,” kusho uMabuza kwisitatimende. Uqhube wathi: “Ngokwethu ukuvula icala kukaMoyane, kwakungenziwa yinoma imuphi umuntu ongukhomishana yakwaSars, uma ebhekene nezinsolo zokusungula uphiko lwabaphenyi abangekho emthethweni.” UGordhan wethula ubufakazi kwikhomishini ngonyaka odlule nokuyilapho asola khona uMoyane ngokuthi isenzo sakhe sokuba amvulele icala lobugebengu ngokusungula uphiko lwabaphenyi abangekho emthethweni kwaSars, kwakumayelana nokuba avumele ukuba kube khona abathize abavumela ukulawulwa kombuso yindlazana. Ikhomishini iyaqhubeka nokulalela ubufakazi.  