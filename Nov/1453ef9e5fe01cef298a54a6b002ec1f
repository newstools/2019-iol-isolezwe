Akucaci ukuthi ubekuphi uNontando Revival Mbatha (19) okuthiwa unyamalale kwenye yezindawo zokuhlala izitshudeni zakulesi sikhungo eGlenwood ngoNovemba 11. Bese kuhlatshwe ikhwelo lokuthi kuthungathwe lesi sitshudeni, okusabalele nesithombe saso ezinkundleni zokuxhumana. Uphiko olubhekelele izindawo zokuhlala kulesi sikhungo nalo lwakhipha isitatimende lucela ukufuniswa uNontando. Okhulumela amaphoyisa esifundazweni, uColonel Thembela Mbele, ukuqinisekisile ukuthi lesi sitshudeni sitholakale siphila ngeledlule. Uthe sitholakale eHenderson Crescent, eMbilo, eThekwini. “Kusaphenywa isizathu sokunyamalala kwalesi sitshudeni njengoba sitholakale siphila,” kusho uColonel Mbele. Ngesikhathi Isolezwe libhala lolu daba lokunyamalala kwesitshudeni abesikhungo abathandanga ukuphawula ngakho. Iphephandaba alikwazanga nokuthola izinombolo zocingo zomndeni. Lesi sitshudeni kuthiwa besifunda ophikweni lwaseSteve Biko senza unyaka wokuqala.