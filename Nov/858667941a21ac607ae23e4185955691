OWAYENGUMHOLI weDA uMnuz Mmusi Maimame useveze ukuthi akakawuthathi umhlalaphansi kwezombusazwe. UMaimane, obekhuluma kwi-eNCA, uveze ukuthi akamile ezinhlelweni zakhe zokwakha iNingizimu Afrika enobumbano ngokobuhlanga. UMaimane wesule esikhundleni sakhe ngenyanga edlule. Wachaza ukuthi iDA ayiseyona inhlangano emfanele uma esafuna ukubumba iNingizimu Africa engenakho ukucwasana ngokwebala. UMaimane uthe ukungezwani kwiDA, nendlela inhlangano ebisingatha ngayo inkinga yobuhlanga nokucwasana ngokwebala eNingizimu Africa yamphatha kabi. “Uma ubheka imiphumela yokhetho ngoMeyi kulonyaka, kuyacaca ukuthi eNingizimu Afrika silwa impi yokuhlukana phakathi ngokobuhlanga. Bekucaca ukuthi iningi labantu alifuni ukubona izwe libumbene, lidlulise izinto ezenzeka eminyakeni edlule. Abanye balabo bantu babekhona kwiDA. Yilabo bantu abenza kwanzima ukuhola inhlangano,” kuchaza uMaimane. UMaimane uthe akayibambele gqubu iDA futhi akazixakile ngokuqokwa kobuholi obusha. Umkhandlu weDA uzohlangana ukuzoqoka umholi oyibamba kulempelasonto. UMnuz John Steenhuisen, ongumholi wenhlangano ePhalamende, nelungu leDA esiShayamthetho eGauteng uMnuz Makashule Gana bazobe bebheke isikhundla sokuhola inhlangano. UMaimane uthe akalilahlile ithawula ngokwakha iNingizimu Afrika ayifisayo. Uthe ukuze kulunge izinto, izwe lidinga ushintsho kwezepolitiki nakwezomnotho. “Ngabe lokho kuchaza ukuthi ngilahla ithemba? Cha, akunjalo. Ngisazoqhubeka nalolu hambo. Ngiyakholelwa ekutheni ukungacwasani ngokwebala kuyikusasa lezwe lethu futhi yinto engizoyilwela kakhulu. Angibambele muntu igqubu kwiDA. Anginandaba ukuthi kwenzekalani ngobuholi bayo. Kumele sifike esimeni lapho abantu bezojabula ezweni labo futhi osopolitiki babanjwe uma beganga. Yingakho sidinga ushintsho uma kukhethwa abaholi. Ngifuna ukubona lolo shintsho kuphela. Sidinga ukuhlanganiswa kwamaqembu epolitiki. Ngisayixoxa lendaba kwezinye izindawo. Indlela ekwenziwa ngayo ayisebenzi, ngokuhamba kwesikhathi kumele silubone ushintsho ngekusasa lethu,” kusho uMaimane. 