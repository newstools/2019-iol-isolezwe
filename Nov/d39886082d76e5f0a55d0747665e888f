UNkk Ncamisile Nkwanyana, okhulumela i-IFP kwezempilo, uthe kufanele uNgqongqoshe wezeMpilo KwaZulu-Natal, uNkk Nomagugu Simelane-Zulu, ayinqamule inkontileka yenkampani egade eNkonjeni ngoba kudlwengulwe umhlengikazi ngabo-5 ntambama ngeSonto. Uthe lesi sigameko kufanele sigxekwe nxazonke ngoba siyashaqisa kwazise bayazibuza ukuthi ungene kanjani umuntu nommese esibhedlela aze adlwengule umhlengikazi kodwa kukhona inkampani enikwe umsebenzi wokuqapha? “Ukuhlaselwa komhlengikazi esibhedlela ngeke sikubekezelele. Abalimaza abahlengikazi bethu kufanele bajeziswe kanzima. “Inkampani yonogada eqaphe isibhedlela kufanele ixoshwe ngoba ayikwazi ukwenza umsebenzi eqashelwe wona. Sifuna kube nophenyo olunzulu, kubhekwe nokuthi inkampani eqokiwe inesipiliyoni esifanele yini? Siyazi ukuthi abantu abangenaso isipiliyoni baye banikwe amathenda bese bebhacaza uma kufanele benze umsebenzi,” Uthe bafuna kubuyekezwe uhlelo lwezokuphepha esibhedlela, kuqashwe inkampani yonogada ewaziyo umsebenzi, engeke ibeke impilo yonesi neziguli engcupheni. Abaphathi besibhedlela uthe nabo kufanele bathathelwe izinyathelo ngokungayiboni inkinga yezokuphepha. “Sifuna kuphenywe zonke izinkampani eziqaphe izibhedlela ukuze kubonakale ukuthi ziwenza kahle yini umsebenzi wazo bese kuthi uma zingasebenzi kahle zixoshwe. “Sicela amaphoyisa asebenze ngokuzikhandla ukuze kuboshwe umdlwenguli. Uma eseboshiwe sizobhikisha ukuze anganikwa ibheyili ngoba asimdingi emphakathini,” kusho uNkk Nkwanyana. Unobhala weDenosa KwaZulu-Natal, uMnuz Mandla Shabangu, uthe kuzofika isikhathi lapho becela abahlengikazi ukuthi bagodle amandla abo ngoba kwezinye izikhungo zempilo akuphephile. Uthe abahlengikazi bayadutshulwa njengoba sekudlwengulwe lona waseNkonjeni. Ucele uhulumeni ukuthi alusukumele udaba lokuphepha kwabasebenzi ezikhungweni zempilo.