KUSOLWA umbango wokushendeza oholele empini yabaholi be-ANC KwaZulu-Natal, okuthiwa bahluthane ngesibhakela bacishe badubulana, kwaze kwasiza ukulamula kwabebekhona. Izimpukane eziluhlaza zipotshozele Isolezwe ngeSonto ukuthi uMnuz Sipho Hlomuka, uNgqongqoshe wezokuBusa ngokuBambisana neziNdaba zoMdabu KwaZulu-Natal, uhlubane ngesibhakela noMnuz Arthur Zwane. Kuthiwa uZwane oyilungu lesigungu esiphezulu, udabuka ngaphansi kwesiFunda se-ANC Emalahleni, eNewcastle. Kuthiwa amankomane aqhume emahhovisi kaKhongolose eThekwini emuva kokuthi uZwane eqonde uHlomuka, emsola ngokushendeza nomkakhe. Kuthiwa balwe kwamnyama phansi, uZwane esho ukumjuqa uHlomuka, wakhuzwa. UHlomuka obuye abe yiPhini likaNobhala KwaZulu-Natal, usemanzini njengoba kwenzeka lokhu nje, ushonelwe ngumfowabo odutshuliwe. Umthombo uthe kusize ukuthi abebekhona bancenge isikhulu ebesingezwa mshini, sifuna ukudubula uHlomuka. Okhulumela i-ANC KwaZulu-Natal, uMnuz Ricardo Mthembu uqinisekisile ukuthi kunesigameko sokuxabana kwamaqabane kodwa wathi imininingwane ephelele ibingakafiki kubona. “Asikawutholi umbiko osemthethweni. Kodwa sinalo ulwazi ngamaqabane athe ukuhilizisana. Ngeke kube lula ukwenaba ngoba sisazama nathi ukuthola kahle konke okwenzekile,’’ kuchaza uMthembu ngamafuphi. UHlomuka ethintwa akafunanga nokuyikhuluma le ndaba yokulwa kwakhe nozakwabo. “Ngisekhaya ngishonelwe, ngizama ukubhekana naleso simo okwamanje. Ngicela ungixolele kakhulu ngalokho,” kushaya uHlomuka ngamafuphi. Okhulumela umnyango kaHlomuka, uMnuz Lennox Mabaso uthe ubona sengathi akusona isikhathi esifanele sokudingida lolu daba ngoba uHlomuka usavelelwe yisifo ekhaya. “Ubuntu sibuhambisa phambili. Okwamanje sisazama ukududuza nokweseka umndeni kaHlomuka.” UZwane ushayelwe kaningi kodwa belungabanjwa ucingo nemiyalezo abethunyelwe yona ubengayiphenduli.