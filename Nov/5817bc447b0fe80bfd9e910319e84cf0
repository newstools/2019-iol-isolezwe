UMISIWE umhlengikazi wasesibhedlela iPrince Mshiyeni Memorial, eMlaza ovela kwi-video echapha isiguli ebesicela itiye ngempelasonto. Kule video esabalele ezinkundleni zokuxhumana, okusolwa ukuthi ithathwe esinye isiguli, kuvela umhlengikazi esho ngenhlamba ethuka isiguli esibuza ukuthi sizokwelashwa noma size ehhotela yini njengoba sicela itiye. Uzwakala ethi: “Yini ndaba weyise kanjena wena shl..., yeyi fuse.., uchitha isikhathi sami ngikufaka i-drip ngithi ngiyakusiza.” Isiguli esilele embhedeni akuzwakali ukuthi siphendula sithini. Umhlengikazi uzwakala ememeza ethi: “Itiye? Uzele amakhofi la esibhedlela noma uzokwelashwa, isehhotela yini la?” UNgqongqoshe wezeMpilo KwaZulu-Natal, uNkk Nomagugu Simelane-Zulu, uthe ngeke kubekezelelwe ukuphathwa kabi kweziguli ezikhungweni zezempilo zikahulumeni. “Ngiphoxeke kakhulu ngokuziphatha komhlengikazi engikubone kule video. Anginandaba nokuthi lokho kwenzeke ngaphansi kwasiphi isimo nokuthi mhlawumbe umhlengikazi kungenzeka ukuthi bekunezinto ezimfakela ingcindezi emsebenzini wakhe. Akuyona indlela yokukhuluma nesiguli le. Abantu bakithi beza ezikhungweni zezempilo zikahulumeni bezocela usizo, ukwelashwa nokunakekelwa ukuze balulame kulokho okusuke kubaphethe. Abanayo enye indawo abangaya kuyo. Nsuku zonke abahlengikazi benza izifungo zokuthi bazonakelela iziguli. Kulezi zifungo bayazibophezela ukuthi bazolandela imigomo yokuziphatha, bayihloniphe baphathe abantu ngenhlonipho. Bathi ukunakekela isiguli kuyinto ebaluleke kakhulu kubo. Uma sibona into enjengale ekhombisa okuphambene nalokho abakufungele, kumele sithathe izinyathelo ezinqala kulabo abaphula izifungo zabo bangcolise negama elihle labanye abahlengikazi abasabambelele ezifungweni zabo futhi abazinikele emsebenzini wabo.” Uthe umhlengikazi umiswe kuze kuphothulwe uphenyo ngalesi sehlakalo. UNobhala wenyunyana yabahlengikazi iDenosa KwaZulu-Natal, uMnuz Mandla Shabangu, uthe nakuba bekugxeka ukuziphatha komhlengikazi okubonakala kule video kodwa babona sengathi umnyango uma kulimele umsebenzi wezempilo udonsa izinyawo kanti uma kunyatheleke amalungelo esiguli usukuma ngokushesha. “Muva nje kubulawe umhlengikazi osafunda esibhedlela iCharles Johnson Memorial, eNquthu, asizwanga umnyango ukhuza umphakathi ngokubulawa kwabasebenzi bezempilo. Nasemngcwabeni awuzange ube khona. Manje ngoba sekunyathelwe ilungelo lesiguli ususukumela phezulu. Asihambisani nokuthi abahlengikazi baziphathe ngale ndlela kodwa sithi ukusukuma komnyango akufane. Okwamanje asikazi ukuthi umhlengikazi ungubani, ukuyiphi inyunyana nokuthi yini eholele ekutheni aze aziphathe ngale ndlela,” kusho uShabangu.