UNGQONGQOSHE wamaPhoyisa kuleli uMnuz Bheki Cele izolo uthe alikho iphoyisa lakuleli elizoya ekhefini ngesikhathi sikaKhisimusi. UCele ubekhuluma nabezindaba ngodaba oluthinta owayengukaputeni weBafana Bafana uSenzo Meyiwa, nangodaba loshwele wokulethwa kwezibhamu. “Abantu abaningi bayakujabulele ukuthatha ikhefu ngalesi sikhathi. Ngifuna ukuqinisekisa abantu bakuleli ukuthi alikho iphoyisa elizoya ekhefini, wonke amalivi amisiwe, ngisho nakubaphathi akekho ozothatha ikhefu,” kusho uCele esithangamini sabezindaba ePitoli izolo. UCele uthe labo abafisa ukuletha izibhamu zabo abangasazidingi abenze kanjalo, ngaphandle kokuba zibhekwe ukuthi zake zawenza yini amacala. Odabeni lukaMeyiwa uthe bagculisekile ngendlela amaphoyisa aluphethe ngayo udaba. “Siyasebenza kuleli cala, kukhona okuhle okwenzekayo kuleli cala. Sihamba kahle futhi siyathemba ukuthi sizokwazi ukuthola maduze ukuthi kwenzakalani,” kusho uCele. UCele uphinde wathi ushaqekile isihluku okubulawe ngaso isitshudeni saseLimpopo uPrecious Ramabulana. UCele ukhulume kanje emuva kokuvela ukuthi umsolwa kuleli cala uboshiwe izolo. UCele uthe uyamangala ngesihluku esingaka okubulewe ngaso lesi sitshudeni saseCapricorn TVET College okwenza azibuze ukuthi ngabe bekwenzenjani. Kutholwe isidumbu sikaRamabulana ngeSonto endlini yakhe, egwazwe amanxeba angu-52. “Yini ngempela engenza umuntu enze lokhu, nginesiqinisekiso uma usumgwaze wafika ku-20 usuke eseshonile. Kodwa uqhubeke ulokhu umgwaza, uze uphinde omunye * -20 nangaphezulu,” kusho uCele. Uthe isihluku esingaka, umbulali kuphela ongasichaza. UCele uthe ujabule ukuthi kuboshwe umsolwa. “Akukho okubambekayo okumatanisa umufi nomsolwa, noma ukuthi bebazana,” kusho uCele, Uthe kutholwe iselula kamufi kumsolwa, kunezinsolo ukuthi umsolwa uvumile ukuthi uyena owenze lesi sigameko esishaqisayo. Ukubulawa kwabantu kuleli kulokhu kuqhubekile ngalesi sikhathi somkhankaso wokulwa nokuhlukunyezwa kwabesifazane nezingane. Umsolwa kulindeleke avele enkantolo maduzane. 