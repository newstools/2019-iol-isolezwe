U-Advocate Mpilo Sikhakhane, uthe into eyaziwayo ukuthi uHanekom noZuma ababona abangani kwezepolitiki. USikhakhane uthe amaqembu i-EFF ne-ANC awanabo ubudlelwano obuhle futhi uHanekom wazenza isitha ngesikhathi evuma ukuthi wasebenzisana noMnuz Julius Malema ukuthi kuchithwe uZuma. USikhakhane ugcizelele ukuthi uZuma akazange asho ukuthi uHanekom wayeyimpimpi ngesikhathi sobandlululo njengoba abanye bahlanekezela inkulumo yakhe kanjalo emphakathini. Ukuphikisana enkantolo kuyaqhubeka phambi kweJaji uDhaya Pillay, elilalele ukudluliswa kwecala. NgoJulayi 25 nonyaka uZuma, wabhala kwiTwitter ukuthi,“Akungimangazanga okushiwo uMalema ngoHanekom. Kuyingxenye yetulo engikhulume ngalo kwiKhomishini kaZondo ukuthi uHanekom kuyaziwa ukuthi uyimpimpi.” Ngesikhathi iJaji uPillay likhipha isinqumo ngo-Okthoba lathi lokhu okwabhalwa uZuma kwakungekho emthethweni wabe esemyalela ukuba awususe lo mbhalo emahoreni angu-24. Isinqumo silindeleke namhlanje. Khonamanjalo, uZuma ngeke esavela kwiKhomishini ephenya ngokulawulwa koMbuso yidlanzana ngoMsombuluko ngoba uyagula. UZuma kwakulindeleke ukuba avele ngo-Okthoba kodwa kwahlehliswa ngoba ubesabhekene necala enkantolo. UZuma bekulindeleke ukuba avele okwesibili kule khomishini ngo-Okthoba 21, kulandela ukuvela kwakhe okokuqala ngoJulayi nonyaka. Ikhomishini izolo ikhiphe isitatimende sokuthi uZuma uzovela ngoNovemba 11 kuya ku-15 Novemba. Kuphinde kwaphuma esinye isitatimende esiveza ukuthi uZuma ubike ukuthi uyagula, ngeke akwazi ukuvela kule khomishini. “Ikhomishini ibikelwe abameli baZuma ukuthi uyagula ngakho ngeke akwazi ukufika ngo-11 kuya ku-15 Novemba 2019. Ezinye izinsuku azoza ezofakaza ngazo zizobuye zimenyezelwe,” kusho ikhomishini.