IMVULA enamandla ehambisana nokuduma kwezulu ehlasele iKwaZulu-Natal kusukela ngeSonto seyikhiphe izidumbu ezintathu, ezimbili kuMasipala weTheku nesisodwa kuMasipala Ukhahlamba. Owesifazane (56) nowesilisa (57)  abangabashadikazi bebelele emzini wabo oseMaoti, eNanda, ngesikhathi indlu idilika ngo-10 ebusuku ngoMsombuluko. Laba bashadikazi bashonele endaweni yesigameko kanti kusolwa imvula enamandla ngokudilika komuzi. IMeya yeTheku uMnuz Mxolisi Kaunda uzovakashela umndeni ngoLwesibili. Kwesinye isigameko, kuthiwa uNksz Sthembile Zimba (24) waseMantshentshetheni ushaywe yizulu esendllini wafa. Indlu yagcina ingqongqile. NgeSonto uNgqongqoshe woMnyango wezokuBusa ngokuBambisana noBuholi Bomdabu eKZN, uMnuz Sipho Hlomuka, ukhiphe isexwayiso sokuthi isifundazwe sizohlaselwa yizikhukhula nokuduma kwezulu. Udlulise amazwi enduduzo emndenini oshonelwe wanxusa umphakathi ukuthi uqhubeke nokuqaphela ngoba isimo sezulu esibi sisazoqhubeka. Uveze ukuthi imvula enamandla isalindelekile kuMasipala Ugu naseThekwini. Unxuse ukuthi labo abahlala ezihlanjeni bazame ukuthola izindawo zokukhosela. “Sinxusa abantu ukuthi baqaphele ngoba ukuduma kwezulu kusalindelekile ezifundeni ezehlukene okubalwa kuzo uThukela, Mzinyathi, Amajuba naseZululand. Amathimba ethu abhekene nezinhlekelele asetshaliwe ukuqapha isimo. Sicela nabantu ukuthi babheke isimo sezulu ngaphambi kokuthatha uhambo olude,” kusho uHlomuka. Uthe umnyango wakhe uzoqhubeka nokukhipha izexwayiso uma amathimba ezinhlekelele esehlole umonakalo esifundazweni. Ngesikhathi sokuloba izolo bese kukhona imigwaqo evaliwe eThekwini ngenxa yemvula nokugcwala kwamanzi. Imigwaqo ethintekile kusukela ngeSonto kubalwa uM4 eMhlanga, eSibaya Casino naseLa Lucia. NgeSonto kudingeke kuvalwe no-Old Main Road ePinetown ngenxa yokugcwala kwamanzi. Isitatimende esithunyelwe wuMasipala weTheku ngomkhulumeli wawo uMnuz Mandla Nsele, siveze ukuthi imvula isazoqhubeka namuhla nakusasa. UNsele uthe abantu abathintekile ngenxa yemvula kumele bashayele ihhovisi labo lezinhlekelele ku-031 361 0000. Uma kunemigwaqo evalekile kumele bashayele ku-080 131 3013. “Siyanxusa umphakathi ukuthi uyeke ukulahla udoti noma yinkanjani ngoba yikona lokhu okwenza kuvaleke izitamkoko bese amanzi egcwala umgwaqo uma kunemvula enkulu. Sixwayisa abantu ukuthi bayeke ukuwela imifula nokubhukuda ngoba imvula sizazoqhubeka,” kusho uNsele. Uthe abasebenzi bakwamasipala basiqaphile isimo futhi kuvulwa nezitamkoko nemigwaqo evalekile. Uxwayise abantu ukuthi bathembele embikweni kamasipala kuphela ngezindawo ezithintekile, bangakholwa yilokhu okukhulunywa ezinkundleni zokuxhumana okungelona iqiniso.