IKhomishini iholwa yiphini leNhloko yamaJaji uRaymond Zondo. Waqokelwa ukuzophenya ngokukhwabanisa, inkohlakalo, ukusetshenziswa kukahulumeni nezinkampani zikahulumeni. Kuphonswa imibuzo abantu abahlukene, izikhulu zikahulumeni nezikhulu zezinkampani nabathintekayo. Abahlaziyi banokungabaza ukuthi umphumela wale khomishini ungashushisa abantu noma kube khona ogwetshwa ngamacala. Umholi we-F4SD uMnuz Mbahare Kekana ekhuluma nabalandeli bakhe eMakapanstad, eNorth West, uthe: “Le khomishini kumanje isidle uR400 million, zingaki nje izindlu ezingakhiwa ngalo R400 million.” Uthe le khomishini iyinhlekisa nje. “Sithi sekwanele, ayimiswe le khomishini, kuthathwe imali isetshenziswe ukulethela abantu intuthuko. Ngoba siyazi ukuthi angeke kube khona okuzokwenziwa ngokuzotholwa yiyo. “Sesibe namakhomishini amaningi okubalwa neyaseMarikana kodwa akukho okwenzeka. Abantu bashona phambi kwethu kodwa akwenzakalanga lutho. U-Andries Tatane wayelwela amanzi wabulawa, akwenzekanga lutho,” kusho yena ekhuluma ngowesilisa owayeneminyaka engu-33 owadutshulwa ngamaphoyisa kunombhikisho eFicksburg ngo-2011. UKekana uthe izigidi ezimoshwa wuhulumeni ekubeni abantu baseMakapanstad bengenawo amanzi. I-F4SD yasungulwa ngo-2016. Leli qembu linesihlalo esisodwa ePhalamende, laphuma indawo yesi-23 uma kuqhathaniswa namaqembu angu-48 ayengenele ukhetho lukazwelonke ngoMeyi nonyaka.