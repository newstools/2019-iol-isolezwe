INKANTOLO yaseMgungundlovu imchithile owayengumengameli wezwe uMnuz Jacob Zuma, obefake isicelo sokudlulisa isinqumo senkantolo yaseThekwini esathi kumele axolise ngokubiza ilungu le-ANC uMnuz Derek Hanekom ngempimpi. Le nkantolo yanquma ukuthi uZuma kumele awususe lo mbhalo kwitwitter. Ijaji Dhaya Pillay, likhipha isinqumo izolo, lithe ngisho noma ngabe bevuma ukuthi uZuma unelungelo lokukhuluma ngokukhululeka kodwa ngokwakhe uhlulekile ukuvuma ukuthi wahlukumeza ilungelo likaHanekom lokuba amnikezwe isithunzi esimfanele. UHanekom uthumele isitatimende kwabezindaba ethi uyasemukela isinqumo senkantolo futhi uyathemba ubuhlungu nenxushunxushu eyayingenasidingo eyadalwa okwashiwo uZuma ngaye izofinyelela emaphethelweni. NgoJulayi 25 nonyaka uZuma wabhala kwiTwitter ukuthi: “Angimangali ngokuvezwe uJulius Malema mayelana noDerek Hanekom. Lokhu kwakuyingxeye yetulo ebengikhuluma ngalo kwiKhomishini kaZondo. UHanekom uyimpimpi.” IJaji Pillay linxuse uZuma noHanekom ukuba lolu daba baludingide kwi-ANC bangalokhu beklwebhana. “Ngeke kube namathuba okuphumelela kwenye inkantolo uma udlulisa lesi sinqumo. Uma iNingizimu Afrika yakwazi ukuphuma enkingeni yobandlululo kwaba nenkululeko, ayikho into engeke yaxazululeka,” kusho iJaji Pillay. UZuma kwiKhomishini ephenya ngokuLawula koMbuso yiDlazana, waveza ukuthi wayenolwazi ngamalungu e-ANC ayesebenzisana nohulumeni wobandlululo eyizimpimpi nakuba engazange aliphathe igama likaHanekom. UZuma uyalelwe ukuba akhokhe nezindleko zecala. - African News Agency