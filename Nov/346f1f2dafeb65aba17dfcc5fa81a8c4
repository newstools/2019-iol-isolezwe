Ukuphenya kwakhe kulandelwa wukukhala komunye owayesebenza kulo mnyango ekhala ngoNxesi, ophinde abe nguSihlalo weSACP, emsolwa ngokuthi ubeqasha aphinde akhuphulele esikhundleni abesifazane asuke enobudlelwane nabo kwezocansi. UNxesi uvumile ukuthi wayithola incwadi enamakhasi awu-10 ngoMsombuluko. Phakathi kwezinto ezikuyona kubalwa ukuqashwa kwamalungu eSACP ezikhundleni kulo mnyango. Ofake isikhalo uthe kukhona abantu abangaqashwanga ngendlela efanele. Ngaphandle kwalokho kubalwa nokuthi uNxesi wayeqasha aphinde akhuphule esikhundleni abesifazane abasizana nabo ngokocansi. “Kusolwa ukuthi imali eyayibekelwe imisebenzi ethize ayizange iyenze kodwa yenza imisebenzi ethize ezinkampanini zikahulumeni okubalwa iSpecial Investigating Unit, eyanikezwa uR400 million. Kusolwa ukuthi kusukela ngo-2013, yena nomunye (Mnuz Mokgoro), nahlomula ngemali eyayivela phesheya okwakumele ithuthukise izinhlelo zomnyango nezinye izinhlelo,” kusho * -Advocate Mkhwebane. UNxesi unikezwe izinsuku ezingu-14 ukuba aphendule ngalezi zinsolo. Okhulumela iSACP uMnuz Alex Mashilo, uziphikile lezi zinsolo wathi azibambeki futhi zidicilela phansi isithunzi njengoba zakhelwe ukufaka iqembu emacaleni okungenzi ngendlela. Okhulumela uNxesi, uMnuz Sabelo Mali, uthe uNgqongqoshe akekho kuleli kodwa uzomphendula * -Adv Mkhwebane. 