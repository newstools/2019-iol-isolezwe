UDe Ruyter umenyezelwe esitatimendeni esikhishwe nguMnyango wamaBhizinisi kaHulumeni ophethwe nguMnuz Pravin Gordhan. “Ngijabule ukumemezela uDe Ruyter njengesikhulu esisha e-Eskom ozoqala emsebenzini ngoJanuwari 15, 2020,” kusho isitatimende Isitatimende sithi uDe Ruyter okwamanje uyisikhulu esiphezulu kwaNampak, enye yezinkampani ezinkulu ezwenikazi i-Afrika. UDe Ruyter unenqwaba yezitifiketi okubalwa kuzo eseLLB neseMBA, Kuthiwa futhi unamava okuphatha ngoba uhlale iminyaka engaphezu kwewu-20 kwaSasol lapho ephathe khona izikhundla ezehlukene. UDe Ruyter uke wacwaninga nomsebenzi e-US, Nigeria, Angola, Mozambique, Germany naseChina. “Ngifisa ukubonga uDe Ruyter hhayi kuphela ngokwamukela umsebenzi ngalesi sikhathi esinzima kodwa ngokuvuma ukuthi umholo wakhe uthi ukwehliswa kancane uma kuqhathaniswa nemali ayitholayo okwamanje,” kusho isitatimende. UDe Ruyter kuthiwa uzosebenzisana nebhodi le-Eskom, iziphathimandla nohulumeni emkhankasweni wokuzama ukuyihlukanisa kathathu. “Okwamanje ngijabule ngobuholi obukhona e-Eskom, ngifisa nokubonga ibhodi laseNampak ngokuvuma ukudedela uDe Ruyter.”