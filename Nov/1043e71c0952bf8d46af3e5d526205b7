KUGQUGQUZELWE iziboshwa ukuthi zizinikele ekufundeni ukuze ziphume zingabantu abangcono, ngesikhathi uNgqongqoshe wezeMfundo KwaZulu-Natal uMnuz Kwazi Mshengu ehambele ejele iWestville eThekwini ezofisela inhlanhla iziboshwa ebezibhala iphepha lazo lokugcina lika-matric izolo. Zingu-23 iziboshwa ezifunda esikoleni i-Usethubeni Youth esingaphakathi kuleli jele, ebezibhala iphepha lokugcina lesiNgisi izolo. UMshengu ubongele iziboshwa ngokuvuka zizithathe ngaphezu kokuba seziwenzile amaphutha azenze zazithola sezingaphakathi ejele. “Isikhathi esikusona siphoqa ukuthi wonke umuntu afunde ngoba uma ungafundile kuzoba lula ukuthi ubuyele emphakathini ungenayo into ephathekayo. Igxathu abalithathile lokufunda, nginesiqiniseko sokuthi akekho kubona oyozisola ngokuthi ulithathile,” kusho uMshengu. Uthe uyafisa ukuthi lezi ziboshwa uma ziphuma zisebenzisane nomnyango ukuze kugqugquzeleke nabanye abazithola sebengaphakathi emajele nabo bafunde. Zingu-42 iziboshwa ebezibhala iphepha lesiNgisi KwaZulu-Natal ezikoleni ezintathu ezingaphakathi emajele okukhona kuzona i-Ekuseni neQalakabusha okuyijele eliseMpangeni. UJabulani Gumede waseMbumbulu, ofundisa kuleli jele odonsa isigwebo sikadilikajele ngecala lokubulala, uthe ngesikhathi eboshwa ngo-2009 ubevele enguthisha efundisa esikoleni samabanga aphakeme iThembalethu. “Ngiyawuthanda umsebenzi wami kakhulu. Ngumsebenzi engiwuqeqeshelwe, engiboshwe ngiwenza ngakho kuyangithokozisa ukufundisa ezinye iziboshwa. Abanye bafika bengakwazi ngisho ukubhala nokufunda kodwa siyabafundisa baphume sebekwazi ukuzifundela,” kusho uGumede. UMzamo Wayisewa (33) waseClermont ofunda uGrade11, uthe uthanda kakhulu izifundo i-Maths neSayensi okuyizo azozenza ngonyaka ozayo uma esekwaGrade 12. 