USESIBHEDLELA owesilisa oneminyaka engu-22 ozame ukuzibulala ngemuva 'kokubulala' unina nodadewabo omncane walimaza kanzima namanye amalungu amabili omndeni eSebokeng. Lo wesilisa osolwa ngokuba wumlutha wezidakamizwa, kusolakala ukuthi uhlasele umndeni wakhe entathakusa yangoLwesihlanu, wawugwaza amanxeba amaningi ngommese. Unina oneminyaka engu-43 nodadewabo oneminyaka emine bashonele endaweni yesigameko. Udadewabo (9) nomfowabo (15) basesimeni esibucayi esibhedlela. Okhulumela amaPhoyisa uCaptain Mavela Masondo, uthe akwaziwa ukuthi bekwenzekeni kuze kuholele kulesi sigameko. "Bobabili unina nodadewabo bashonele endaweni yesigameko. Abanye balimele kanzima basesibhedlela," kusho uMasondo. UMasondo uthe ubaba wekhaya ubengekho ekhaya ngesikhathi behlaselwa. "Kusolakala ukuthi ungumlutha wezidakamizwa kodwa lokho sizokuphenya ngokuqhubeka kwesikhathi. Uzame ukuzibulala ngokuzigwaza ngakwesingenhla kodwa wasinda. Asazi ukuthi kwenzekeni ngaphambi kokuhlaselwa kwabo kodwa sisazokhuluma nabasindile uma sebengakwazi ukukhuluma nathi. "Sivule amacala amabili okubulala kanye namabili okuzama ukubulala," kusho uMasondo. Kwenzeka lokhu nje, ngasekuqaleni kwenyanga kuboshwe indoda yaseSoweto ngemuva kokutholakala kwezidumbu zezingane zakhe kanye nesenkosikazi yakhe ehlathini begwaziwe. Umsolwa wayisa amaphoyisa ehlathini eZondi eduze kweHostela laseJabulani lapho kwatholwa khona isidumbu senkosikazi yakhe. Waphinde wawayisa endaweni yesibili eyaziwa ngeFive Roses, eMofolo Park lapho kwatholwa khona izidumbu zezingane zakhe. Kusolakala ukuthi wabulalela izingane zakhe epaki abehlale eziyisa kuyona ukuyodlala ngezimpelasonto. 