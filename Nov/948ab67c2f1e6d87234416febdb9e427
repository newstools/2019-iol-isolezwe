KUSIZE ukungenelela koNyazilwezulu kuhoxa isinqumo sokuxoshwa kwabagcotshwa abangu-23 baseBuhleni, kwaShembe, okuphume incwadi yokuthi kabasavumelekile ukuhlangana namakholwa, besolwa ngokuqambela amanga umholi walolu hlangothi. Ngeledlule iSolezwe ngeSonto libike ngokuchithwa kwabagcotshwa basemathempelini ehlukene oPhongolo, obekuthiwa amakholwa kumele ashiye amathempeli uma bengena kuwona ngoba kabasavunyelwe ukuhlangana namalungu ebandla. Omunye wabaholi othintekayo kulolu daba, elingatholakalanga igama lakhe ozibize ngoBiyela, uthe kuthathwe isinqumo sokuthi kube nomhlangano wokuxazulula le nkinga ngemuva kokungenela koNyazilwezulu. “UNyazilwezulu lusibizile, lwasitshela ukuthi kaluhambisani nesinqumo sokuxoshwa kwabagcotshwa abaningi kangaka. “Luthe lucela ukuthi sihlele umhlangano, sixoxe ukuxazulula le nkinga. “Nathi besivele sifisa ukuthi abantu bazi ukuthi lolu daba luyaxazululeka ngoba bese kusele isithombe esingesihle, sokuthi kuxoshwe abagcotshwa abaningi ngalolu hlobo. “Noma singakalunqumi usuku esizohlangana ngalo kodwa bonke abagcotshwa obekuthiwa sebexoshiwe ebandleni, babuyele bayakhonza njengenjwayelo,” kusho uBiyela. Okhulumela abaseBuhleni, uMnuz Thokozani Mncwabe uthe kuyabajabulisa ukuthi lolu daba luyaxazululeka. Uveze ukuthi kuhamba phezu kwamagama ayewashilo, ukuthi uNyazilwezulu ngeke luvume kuxoshwe abantu ngalolu hlobo ebandleni.