BAZOBA nokhisimusi omuncu abasebenzi abangu-20 abadilizwe epulazini likaMengameli wakuleli uMnuz Cyril Ramaphosa eNtabanyoni, eBadplaas, eMpumalanga. Ngokombiko weSowetanLive uRamaphosa uziyele mathupha kubasebenzi bakhe eyobatshela lezi zindaba ezingemnandi ngenyanga edlule. Isinqumo sikaRamaphosa silandela ukusabalala kwesifo samatele esidale ukuthi ipulazi lakhe lingenzi kahle ngokwenzuzo. Imenenja yepulazi likaRamaphosa uMnuz Ben Molotsi uziqinisekisile izindaba zokudilizwa kwabasebenzi. Uthe abaphathi bepulazi bekumele bakhethe phakathi kokudiliza abasebenzi noma babhekane nesimo sokuvalwa kwebhizinisi. "Siyazi akukho mnandi ukudiliza abasebenzi, kodwa isinqumo sebhizinisi lesi...empeleni abasebenzi yibo abazibhalela amagama basazisa ukuthi kungcono kudilizwe ngoba uma ibhizinisi selenza kahle futhi ibona abazokhethwa kuqala uma sesiqasha njengabasebenzi abanamava," kusho uMolotsi. Ukusabalala kwalesi sifo esifundazweni saseLimpopo kwaholela ekumisweni kokuhweba ngenyama ukunqanda ukusabalala kwaso. UNgqongqoshe wezoLimo, Amahlathi nezokuDoba, uMnuz Senzeni Zokwana ngoFebhuwari, wathi ukumiswa kokuhwebelana ngenyama kwase kuxegisiwe ezindaweni eziningi kulandela ukungenelela kukahulumeni nemboni ukunqanda ukusabalala kwalesifo. "Ukuhwebelana namazwe angomakhelwane kwamukelwe kanti uma kunesidingo kuzokwenziwa eminye imigomo yezempilo," kusho uZokwana. Ukudilizwa kwabasebenzi baRamaphosa kuza ngemuva kwezinyangana amemezela ukuthi unezinhlelo zokwandisa amathuba omsebenzi eminyakeni engu-10 ezayo. Ngesikhathi ethula inkulumo yesabelo zimali ngoJuni, wathi eminyakeni eng-10 ezayo uzoqinisekisa ukuthi kwenziwa amathuba emisebenzi angu-2 million. "Eminyakeni engu-10 ezayo sizobe sesinenqubekelaphambili ekulweni nendlala, ukungalingani kanye nokwentuleka kwamathuba emisebenzi. Akekho umuntu eNingizimu Afrika ozolala engadlile. Umnotho wethu uzokhula ngezinga eliphezulu kunenani labantu. Abantu abasha abangu-2 million bazobe benemisebenzi," kusho uRamaphosa. UMnuz Risenga Maluleke oyiStatistician General, ngenyanga edlule ukhiphe isitatimende esithi bangu-29.1% abantu abangasebenzi kuleli okuyisibalo esiphezulu kakhulu sabantu abangasebenzi esike saba khona eNingizimu Afrika. Lokhu kusho ukuthi bangu-6.7 million abantu abangasebenzi eNingizimu Afrika.