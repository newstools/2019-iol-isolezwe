AMAPHOYISA aKwaZulu-Natal aphenya icala lokubulala kulandela ukudutshulwa komshayeli webhasi (31) ngoLwesibili ekuseni eVerulam. Lezi zindaba ziqinisekiswe inkampani yonogada, iReaction Unit SA, abafike endaweni yesigameko kuqala. UMqondisi weReaction Unit SA, uPrem Balram, uthe batshelwe ngokudubulana okwenzeke ngabo 7:03 am ekuseni, emgwaqeni uBuffelsdraai, eRedcliffe. “Amaphoyisa eReaction Unit SA aphuthumele endaweni yesigameko, athola owesilisa esedutshulwe ekhanda kathathu. Abezimo eziphuthumayo baqinisekise ukuthi lowesilisa ushonile ngemuva kwesikhashana,” kuchaza uBalram. UBalram uthe ofakazi bamtshele ukuthi kungene umgibeli ebhasini, wabe esededela inhlamvu kumshayeli. “Umsolwa ungene ebhasini njengomgibeli endaweni eseduzane neyesigameko. Ofakazi batshele amaPhoyisa eReaction SA ukuthi ibhasi belihamba ngenkathi umshayeli edutshulwa. Ibhasi belizabalaza endleleni, kodwa lama maphakathi nomgwaqo. Umsolwa ubalekile endaweni yesigameko. Ngokusho komunye wofakazi, umsolwa ulandwe imoto iVW Polo emhlophe,” kuchaza uBalram. Uthe kutholakale amagobolondo ezinhlamvu amathathu phakathi ebhasini. Amaphoyisa iSAPS afikile endaweni yesigameko. UBalram uthe kusolakala ukuthi umufi ubehlala oThongathi. Okhulumela amaphoyisa KwaZulu-Natal uCaptain Nqobile Gwala ukuqinisekisile ukuthi kusolwa umgibeli ngokudutshulw komshayeli webhasi oneminyaka engu-31 namhlanjee ekuseni. "Umsolwa ulandwe yimoto wabaleka endaweni yesigameko. Obulewe udutshulwe ekhanda kanti ufele endaweni yesigameko. Asikaziwa isizathu sokubualwa komshayeli njengoba kusaphenywa," kusho uGwala. 