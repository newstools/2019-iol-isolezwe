UQiniso Dladla ubedlala emnyango ngesikhathi kwenzeka ingozi ngoMsombuluko. Okhulumela amaphoyisa KwaZulu-Natal, uCaptain Nqobile Gwala, ukuqinisekisile okwenzekile wathi kuvulwe icala ngokushona komuntu. “Amaphoyisa aseMa­hlabathini aphenya icala lokufa komuntu ngo-Msombuluko ngo-3 ntambama eNhlungwane. Esisakutholile wukuthi ingane yomfana iphoseke ethoyilethi lomgodi ngesikhathi idlala,” kusho uCaptain Gwala. Indoda ezibize ngoPhathumuzi, isibongo sayo esingatholakalanga, ithe yingane yomfowabo eshonile. Ithe: “Umfowethu akakwazi ngisho nokukhuluma nathi ngalolu daba, ngeke akwazi ukukhuluma nawe. Nathi sishaqekile, akukho nje engingakusho ngalolu daba,” kusho uPhathumuzi maqede wavala icingo. Ikhansela lendawo, uMnuz Sibusiso Buthelezi, igama lalo elingatholakalanga, lithe: “Sitholile ngokwenzekile, sidlulisa amazwi enduduzo emndenini nasemphakathini,” Umthombo osondelene nodaba, ingane kusolwa ukuthi ihambe ingabonwa imuntu, yafika yangena ethoyilethi. Kuthiwa ibonwe elinye ilungu lomndeni, bazama ukuyitakula kodwa kwangasiza lutho. Kuthiwa omakhelwane bafikile bazama ukusiza umndeni ngokutakula ingane kodwa kwanhlanga zimuka nomoya.