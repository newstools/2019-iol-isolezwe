Umlilo okuthiwa uqubuke phakathi kwamabili ngoMgqibelo, udlule nemphefumulo yoMnuz S’busiso ‘Mabura’ Ntuli (34) ongowokudabuka KwaMaphumulo, Mnuz Teboho Mkhooa (17) ongowokudabuka eLesotho nomunye igama lakhe eligodliwe ngoba imizamo yokuxhumana nomndeni ingaphumelelanga. Ngesikhathi ithimba leSolezwe lifika emijondolo izolo, abahlali bebedele imvula ebiliyidliva bethutha impahla yokwakha okuthiwa inikelwe nguMasipala weTheku. Abanikazi bemijondolo bancome ukungenelela ngokushesha kukamasipala. UNksz Nomaphelo Ngcolo, oshelwe nawumazisi wakhe, uthe umlilo ubathuse kakhulu. “Ngesikhathi uqubuka bengikamakhelwane. Ngizwe abantu bememeza abanye bekhala. Ngiphuthume endlini yami ngabona sekugqamuka amalangabi. Ngizamile ukungena ngihoshe umazisi kodwa bese kungaselula ngenxa yokuthi amalangabi ebesekhotha isibhakabhaka.” UNksz Lina Katsi unina kaTeboho obekungavumi noma akhulume ngesikhathi ethintwa yintatheli, uthe inhliziyo yakhe ibihlungu kakhulu ngoba indodana yakhe ibisanezinyangana ifikile isuka eLesotho izozifunela amatoho eThekwini. “Ubelele kwenye indlu ngesikhathi kusha imijondolo. Ngizwe kumenyezwa kuthiwa kuyasha, ngesikhathi ngifika ngibone umlenze wendodana yami obese kuyiwona kuphela obuvele,” kusho uNksz Katsi. Okhulumela uMasipala weTheku, uMnuz Mandla Nsele, uthe ngesikhathi bezwa ngomanakalo odalwe wumlilo, bathumele izingubo zokulala nokudla ukusiza abashelwe yimijondolo. Okhulumela amaphoyisa, uCaptain Nqobile Gwala uthe kuvulwe idokodo lophenyo. “Imbangela yomlilo ayikaziwa, amaphoyisa ayaphenya” kusho uCaptain Gwala. UNgqongqoshe woMnyango wokuHlaliswa kwaBantu KwaZulu-Natal, uNkk Peggy Nkonyeni, udlulise amazwi enduduzo wathi basebenzisana noMasipala weTheku ukulekelela abashelwe.