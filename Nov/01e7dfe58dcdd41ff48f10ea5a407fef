Bezifuqa umkhankaso wokulwa nodlame olubhekiswe kwabesifazane ngemuva kokubulawa kukaNksz Nomvelo Mncube (26). Izitshudeni ezingavunyelwe esibhedlela ukuthi zikhulume nabezindaba mayelana nalolu daba, zifuna angakhululwa esitokisini umsolwa okuthiwa ubethandana nomufi. UNksz Mncube kusolakala ukuthi ushaywe waze wafa ngoMgqibelo ebusuku wuthisha (25) abethandana naye ofundisa esikoleni esiseNquthu. Uthisha (igama lakhe eligodliwe kuze kube uyavela enkantolo) uboshiwe ngemuva kwesigameko, kulindeleke ukuthi avele enkantolo yeMantshi yaseNquthu namhlanje. Unina kaNksz Mncube, uNkk Dorah Mncube waseZwelisha, Estcourt uthe bafuna umsolwa abhadle ejele angakhululwa. UNkk Mncube uthe umufi ubengumuntu onomoya ophansi futhi ohlezi ezihlekela. Uthe bewumdeni bese bebeke amathemba abo kuyena. Uqhube wathi umufi ushiye ingane yomfana eneminyaka eyisishiyagalolumbili efunda uGrade 2. “Silimele kakhulu siwumndeni. Umntwana wakhe uyazi ukuthi unina ushonile kodwa udidekile. UNomvelo ubengakaze asitshele ukuthi kukhona umuntu athandana naye eNquthu. Sishaqekile sesithola ukuthi ubulewe yisoka. Sifuna umbulali aboshwe angaphumi ejele,” kusho uNkk Mncube. Umufi ubengumagcino ezinganeni zakwabo. Ubenza unyaka wesithathu ezifundweni zobuhlengikazi. Ubejwayele ukugoduka uma kuphela inyanga. “Uyena yedwa obefunda ekhaya, bese sinethemba lokuthi uma eqeda ukufunda uzobheka umndeni. Kusidide kakhulu siwumndeni ukubulawa kwakhe,” kusho uNkk Mncube. Isolezwe lithole ukuthi uthisha ungene esibhedlela ngoMgqibelo ngabo-10 ebusuku waqonda egunjini okuhlala kulo umufi. Kuthiwa ufike wamshaya waze wafa okuthe uma esethuli wafuna usizo. Onongada bambambile uthisha kwaze kwafika amaphoyisa ambopha. Kuthiwa uNksz Mncube ubehlale etshela ozakwabo ukuthi uma eshona, abokwazi ukuthi uyobe ebulewe yisoka lakhe elinguthisha ngenxa yesikhwele esixakile. Okhulumela uMnyango wezeMpilo KwaZulu-Natal, uNkk Noluthando Nkosi, ukhalise umndeni wathi bazophenya mayelana nokuthi bekufanele yini kube khona isivakashi ngesikhathi sasebusuku okwenzeke ngaso isigameko. Okhulumela amaphoyisa KwaZulu-Natal uBrigadier Jay Naicker uthe umsolwa uzobhekana necala lokubulala uma esevela eNkantolo yeMantshi yaseNquthu.