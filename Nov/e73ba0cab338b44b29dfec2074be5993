Lo somatekisi (igama lakhe eligodliwe njengoba umndeni ubungakatholakali), kuthiwa udutshulwe ekuseni esemotweni yakhe emgwaqweni uGumede Lane, kwa-W eMlaza. Kuthiwa amatekisi akhe abesebenza ngaphansi kukasoseshini waseNgonyameni. Imenenja ehhovisi leSouth African National Taxi Council (Santaco), uMnuz sifiso Shangase ukuqinisekisekile ukubulawa kwalo somatekisi. Uthe izigameko zakamuva zokudutshulwa kosomatekisi kungenzeka zidalwa ukungabi bikho kozinzo kulo soseshini ngenxa yokubangwa kwemizila. “Siyinhlangano iSantaco siyakugxeka kakhulu lokhu kubulalana. Sinazo izinhlaka zokuxazulula izinkinga ezithinta imizila njengoba lukhona uhlaka olubhekela lokho lwangaphakathi. Sicela ukuthi abemboni yamatekisi bazisebenzise kunokuthi babulalane ngalolu hlobo,” kusho uShangase. Unxuse amalungu omphakathi nabemboni yamatekisi ukuthi bangazibambeli umthetho kodwa uma kukhona ababasolayo abathinteka kulezi zehlakalo, basebenzisane namaphoyisa. Uthe bazolinda umbiko ogcwele ngalolu daba ebuholini besiFunda iNingizimu 1. Uchaze umufi njengomuntu obezithulela engenalo udlame, wadlulisa amazwi enduduzo emndenini egameni lenhlangano iSantaco. Eminye imithombo yeSolezwe iveze ukuthi kukhona omunye okuyo le mboni odutshulwe ngoLwesithathu emuva kancane kokuthi kubulewe lo somatekisi. Lesi sigameko senzeka kungakapholi maseko kubulewe usihlalo wamatekisi uMnuz Reynald Jali odutshulwe ngesonto eledlule. Isolezwe liphinde lathola ukuthi ngoLwesibili kukhona omunye osebenza kusoseshini waseMNR odutshulwe kwa-V eMlaza. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko. “Amaphoyisa aphenya amacala amabili okubulala ngemva kokuthi kudutshulwe kwabulawa abesilisa ababili namuhla ngabo- 8.30 ekuseni. Kudutshulwe abesilisa ababili, ona-42 nona-32 emgwaqweni uGumede Lane eMlaza. Imbangela yokubulawa kwabo ibingakaziwa. Amaphoyisa ayaphenya, bekungakaboshwa muntu,” kusho uCaptain Gwala.