Iningi lalaba bafundi ebelibhala iphepha lesiNgisi, liqede ukubhala lakhumula izicathulo ngenhloso yokuthi zihanjiswe ezinhlanganweni zomphakathi nasezikoleni ezizobheka izingane eziswele. UNkk Luise Fonsi wakulesi sikole, uthe zingu-200 izicathulo eziqoqiwe ezizohanjiswa emphakathini. “Sizohambisa izicathulo emphakathini ngoba kunezingane ezizidingayo. Sicele abafundi ebebebhala iphepha lokugcina ukuthi bazinikele ngoba ngeke besazisebenzisa,” kusho uNkk Fonsi. Abafundi bancome kakhulu iphepha lesiNgisi ebelibhalwa izolo ukuthi belibhaleka yize bekuyiphepha elide kakhulu. USandra Makhanya (17) waseChesterville, uthe uziphuzele kuleli phepha. “Belilula kakhulu. Nginethemba lokuthi ngenze kahle kakhulu kulona. Angingabazi nakwezinye izifundo engizibhalile ngizoziphasa,” kusho uSandra. Uthe umfaniswano wakhe uzowunika udadewabo omncane owenza uGrade 9 kulesi sikole. U-Aneliswa Dlamini (17) wasePinetown, uthe leli phepha belilide kakhulu futhi likhathaza. “Belilide kakhulu kodwa libhaleka. Nakuba kunjalo kodwa ngikwazile ukuqeda ukubhala,” kusho * -Aneliswa. Uthe umfaniswano wakhe uzolinda udadewabo ofunda uGrade 8. U-Olwethu Mbatha waseWestville yena uthe unikele ngezicathulo uzophinde ahambise umfaniswano wakhe esikoleni ukuze usize abanye abafundi abeza ngemuva kwakhe.