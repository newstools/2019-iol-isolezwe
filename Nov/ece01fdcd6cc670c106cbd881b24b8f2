Efakaza ngoMsombuluko uHain utshele iKhomishini kaZondo ukuthi ngeke kwagxekwa uhlangothi olulodwa ngoba amabhange nezinkampani zokuxhumanisa umphakathi ezaba nesandla ekutheni umndeni wakwaGupta uthumele imali yawo ezindaweni ezehlukeni ezweni jikelele. “Ukuze kube yimpumelelo ukulawulwa kombuso yindlanzana, kwahlangana izinkampani ezisemazweni ahlukene zezimali nezinye izinhlangano nabanye bohulumeni bamazwe.” Ukugqamisile ukuthi amabhange amazwe angaphandle njengelaseBritain iHSBC neStandard Chartered, asetshenziswa kakhulu oGupta ukusabalalisa imali. UHain akabashiyanga ngaphandle abameli, abacwaningi mabhuku nabadayisa izindlu athi babasiza abakwaGupta ukuba bayigeze imali eyayingekho emthethweni. Wenze isibonelo ngenkampani yabacwaningi mabhuku iKPMG athi yayicwaninga amabhuku akwaGupta. Umshado wakaGupta ongundabuzekwayo owawuse-Sun City ngo-2012, uvela emabhukwini ezimali zalo mndeni ukuthi kwakungumsebenzi webhizinisi ekubeni lokho kwakungelona iqiniso. Uthe umndeni wakwaGupta wasebenzisa imali eyayitholakale ohlelweni lweVrede Dairy Farm ukwenza isiphihli somshado Izinhlangano ezithintekayo zazingasheshe zikubambe ukuthi kukhona okushaya amanzi ngendlela okwakungena ngayo nokuphuma kwemali kodwa zathula. 