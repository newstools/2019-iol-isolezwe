Abalimi bakhala ngokuthi noma betshala kakumili lutho emasimini ngenxa yesomiso. Umlimi, uMnuz Sibusiso Majola, waseSigodlweni eMtshezi, uthe usefelwe yizinkomo ezingu-14 kusuka ngo-Okthoba nonyaka. Ufelwe nayizimbuzi eziyisithupha. Ezinkomweni ezifile, ezimbili zazimithi. UMajola uthe bayazama ukuzithengela utshani nemithi yokwelapha izinkomo ngenxa yesomiso. Kodwa kakwanele ngoba amanzi kawekho. “Izinkomo zidle utshani ngisho nezimpande zabo zabuqeda. Manje kakumili lutho ngoba kayini imvula. Ngeke uziyise nasendalini uyozidayisa lezi zinkomo ngoba ufike uthole imali encane, bakutshele ukuthi zizacile futhi ziyagula,” kusho uMajola. UMnuz Thembinkosi Mkhize, umlimi uthe ukungabi bikho kotshani sekuholele ekutheni afelwe yizinkomo eziyisishiyagalolunye. UMkhize uthe uwubikelile uMnyango wezoLimo ngengwadla yokufa kwemfuyo nezitshalo ngenxa yesomiso. “Sikhala kakhulu ngokudla kwezinkomo. Kayikho into ongayitshala ngoba kuwugwadule. Kusha yonke into esiyitshalayo ngoba kalini izulu,” kusho uMkhize. Umlimi, uMnuz Musa Dlalisa, waseDukuza eBergville, uthe bashayekile ngoba imvula enethe kakhulu bayigcine ngoMeyi nonyaka. Uthe kuqothuka amadlelo nezintaba okudla kuzona izinkomo, osekohelele ekufeni kwemfuyo. “Isomiso sisikhahlameze kanzima singabalimi abasathuthuka eBergville. Futhi sicwile shi ezikweletini ngoba kumele sikhiphe ephaketheni, sithenge ukudla kwezinkomo okubizayo. Nginawo umanyolo, imithi nemishini yokulima kodwa kanginayo imbewu emilisa umbila ngokushesha,” kusho uDlalisa. Uthe bezwa emisakazweni, babone kumathelevishini nasemaphepheni ukuthi kwezinye izindawo liyana futhi amadamu agcwele amanzi, okuyinto abayizwa ngendaba eBergville. UMnuz Mhlanga Duze waseMakhosaneni eBergvile, ongumlimi yena uthe ufelwe yizinkomo ezingu-11 ngenxa yesomiso. UDuze uthe emasimini abakatshali ngoba kabanayo imali yokuthenga imbewu ebizayo yommbila ewumilisa ngokushesha. “Imvula siyizwa ngendaba ngoba kalini nhlobo la kithina. Sifelwa yimfuyo nezitshalo, sixakekile,” kusho uDuze. UMnyango wezoLimo nokuThuthukiswa kweziNdawo zasemaKhaya KwaZulu-Natal ubeke imali yokutakula abalimi abadonsa kanzima ngenxa yesomiso. UNgqongqoshe woMnyango, uNkk Bongi Sithole-Moloi, uthe babeke eceleni uR20 million wokulekelela abalimi abakhahlanyezwe yisomiso. Kuzosetshenziswa uR17 million wale mali ukuthenga ukudla kwezinkomo, bese kuthi uR3 million uthenge imithi yezinkomo ngoba eziningi ziyagula ngenxa yesomiso. “Le mali ngeke yazilungisa zonke izinkinga ezibhekene nabalimi. Ngakho kubalulekile ukuthi abalimi bazidayise esidlangaleni izinkomo bese kuthi imali abayitholayo bathenge ukudla kwemfuyo esele,” kusho uNkk Sithole-Moloi. Umnyango unxenxe abalimi abakhahlanyezwe yisomiso ukuba baye emahhovisi omnyango, bayonikezela ngemininingwane yabo ukuze basizwe. Umnyango uthi imiphakathi eyakhele omasipala uMkhanyakude, Amajuba, uThukela naseZululand ishayeke kakhulu yisomiso. UNdunankulu wesifundazwe, uMnuz Sihle Zikalala usanda kuveza ukuthi izimvula zakamuva zenze isimo sokugcwala kwamanzi emadamini saba phakathi kuka-50% kuya ku-60%.