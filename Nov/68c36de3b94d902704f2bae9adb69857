Ukusho lokhu emhlanganweni obuyizolo ejele iWestville obekubhungwa ngamasu okuqinisa ezokuphepha ngesikhathi samaholidi kaKhisimusi futhi kwethulwa nesiqubulo esizobe sisetsheniswa esithi: Repositioning KwaZulu-Natal as a Zero Tolerance province. UNtuli uthe bajube amaphoyisa ukuthi avale zonke izindawo ezidayisa utshwala ezingekho emthethweni futhi kuhlolwe nalezo ezinamalayisensi ukuqinisekisa ukuthi zihweba ngendlela esemthethweni. “Kuyasikhathaza ukwanda kwezindawo zokucima ukoma ikakhulukazi lezo ezivulwa eduze kwezikole nasemasontweni. Siyajabula ukusho ukuthi abeLicence Liquor Board sebenalo uhlu lwawo wonke ama-tarven aseduze kwezikole namasonto. Okunye okukhathazayo wukuthi izigameko eziningi zobugebengu zenzeka ebusuku nangezimpelasonto. Abantu banesibindi esixakile futhi abanendaba nempilo yomunye umuntu okuyinto ephambene noMthethosisekelo wezwe,” kusho uNtuli. UNtuli ufuna amaphoyisa avale nemibhiyozo yabafundi abaqeda ukubhala izivivinyo eyaziwa ngama-pens down ngoba uma ingaqashiwe kugcina sekubulawa abantu iningi labo elisuke ligwaziwe. “Siyakhathaza isibalo esiphezulu sokubulawa kwabantu emalokishini ngakho kumele kube khona okwenziwayo ngokushesha. Eminyakeni embalwa edlule iziteshi zethu zamaphoyisa bezilokhu zizihola phezulu ohlwini lukazwelonke. Inanda, KwaMashu, eMlaza nePlessislair ezinye zazo. Asiwasusile amehlo ethu emahostela aseThekwini ikakhlukazi iGlebelands naKwaMashu. Sizophinde siqinise ezokuphepha eMthunzini, eMpangeni, Pinetown naseHillcrest enezigameko eziningi zokugqekezwa kwemizi, kuphangwe amabhizinisi nokudunwa kwezimoto,” kusho uNtuli. Bekukhona noKhomishana wamaPhoyisa KwaZulu-Natal uLt-General Khombinkosi Jula nenhloko yomnyango kaNtuli uMnuz Themba Mavundla. UNtuli uthe kuyaziwa ngalesi sikhathi sonyaka ukuthi KwaZulu-Natal samukela izinkumbi zabavakashi ngakho izinhlaka zezomthetho kumele zisebenze ngokubambisana ukulwa nobugebengu nezingozi zomgwaqo eKZN. “Ubugebengu nezingozi zomgwaqo kumele sikuthathe njengesitha sethu okumele silwe naso ngokubambisana. Inkinga yezokuphepha emiphakathini nasemigwaqweni iletha inselelo edinga ukuba siphendule isimo esibhekene naso njengamanje,” kusho uNtuli. Unxenxe abezomthetho ukuba benze umsebenzi wabo ngobuqotho futhi banikele isikhathi sabo ekwenzeni umsebenzi wokuvikela umphakathi. Uthe bahlele izivimbamgwaqo ezibalelwa ku-2 040 KwaZulu-Natal njengoba bezojuba inhlanganisela yamaphoyisa angu-24 325 azoqinisa ezokuphepha ngesikhathi samaholidi okuphela konyaka nangemumva kwawo.     