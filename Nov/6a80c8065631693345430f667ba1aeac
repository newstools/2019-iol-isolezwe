USHE wangqongqa owesifazane (53) emuva kokuqubuka komlilo emzini wakhe eCharnwood Drive, eRiyadh eVerulam ezintatha ngoMsombuluko. Okhulumela iReaction Unit SA uPrem Balram uthe bathole ucingo ngabo-00:51 ezintatha, betshelwa ngomlilo oqubuke kulendawo. “Ngesikhathi sifika, owesilisa (34) usichazele ukuthi ubelele ngenkathi ezwa unina wakhe ememeza, ecela usizo. Ephaphama owesilisa, ubone enye indlu ikhungethwe umlilo. Unina wakhe ubevaleleke endlini yokulala. Umufi uzamile ukubaleka kodwa wahluleka njengoba ebekhungathwe umlilo nentuthu,” kuchaza uBalram. UBalram uthe basola ithoshi likapharafini ebelisetshenziswa umufi ukuthi yilona elidale umlilo njengoba ebengenawo ugesi. UBalram ugcizelele ukuthi abanaso isiqinisekiso ngembangela yokushona kukamufi. “Abezicishamlilo i-Ethekwini Fire & Rescue Services bafike endaweni yesigameko bezocima umlilo. Kutholwe isidumbu sowesifazane endlini sishile. Umufi ushe kakhulu umzimba wonke,” kuchaza uBalram. UBalram uthe owesilisa ushe ezingalweni zombili ngenkathi ezama ukusiza unina oshonele emlilweni. Amaphoyisa afikile endaweni yesigameko. Ngonyaka odlule, kushone intombazane (4) eyangqongqa emlilweni isendlini yakubo eVerulam. Izingane ezineminyaka engu-7 no-11 ngokuhlukana, zaphuthunyiswa esibhedlela emuva kokulimala kulesi sigameko. Amphoyisa aqala uphenyo ngembangela yokufa kwentombazane.   