Lokhu kushiwo nguNkk Nomwelase Skenjana oyinhloko yeDomestic and Regional Settlement Services eSARB, obekhumula esithangamini sokufundisa ngezemali esihlelwe yiSolezwe ngoMgqibelo eThekwini. UNkk Skenjana uthe ukuvalwa kwalezi zinkampani ebezitamuza ama-debit order kubantu, kwenziwe yimizamo yabo yokulwa nalo mkhuba osabalele. Uthe yize kuzothatha isikhathi ukuqeda lo mkhuba kodwa bazimisele ukulwa nawo. “Sisuse lezi zinkampani ohlelweni lokugunyaza ukubanjwa kwama-debit order kusukela siqale umkhankaso wokulwa nalo mkhuba. Kusukela siqale lo mkhankaso, kwehlile ukubanjwa kwama-debit order ngokungemthetho. Kubalulekile nokuthi amakhasimende azi ngokwenzeka kuma-akhawunti awo emabhange ukuze asilekelele ekulweni nalo mkhuba,” kuchaza uNkk Skenjana. Uthe njengoba sekusetshenziswa kakhulu amaselula kuwo wonke amabhizinisi, kubalulekile nokuthi abantu babheke imiyalezo abayithunyelelwa ngamabhange. Uthe amabhange amaningi asebenzisa imiyalezo yamaSMS ukuxhumana namakhasimende. “Amabhange athumela ngisho umyalezo uma efuna ukubamba imali ngosuku oluthize. Unikezwa nethuba lokuciphiza inombolo ethize kwiselula yakho ukugunyaza ibhange. “Uma ungayinaki imiyalezo uzozithola unenkinga, ibhange lingakwazi ukuxhuma nawe. Kubalulekile ukuthi uma ulahlekelwe yiselula, uqinisekise ukuthi ibhange lakho linayo inombolo yakho yocingo entsha,” kusho uNkk Skenjana. Uveze ukuthi enye indlela yokuvimba i-debit order engaziwa, ukusebenzisa i-App kwiselula. Uthe kulula ukuyivimba ngokushesha. Ugcizelele ukuthi ikhasimende linegunya lokucela ukubuyiselwa imali ebanjwe ngokungemthetho ebhange. “Kunamabhange akuhlawulisayo uma engayitholanga imali uma kubamba i-debit order. Kuyenzeka akuhlawulise ngisho bekuyi-debit order ongayazi. Konke lokhu siyazama ukulwa nakho,” kuchaza uNkk Skenjana. Uxwayise abantu ukuthi bayeke ukuvuma noma yini abayidayiselwa ngocingo. Uthe lokhu kudala ukuthi nezinkampani ezize ngobugebengu, zisebenzise ithuba. UNksz Ziyanda Mtshali ongomunye wabahola izinhlelo zokuvakashela umphakathi kwaSARB, uthe bazozama ukuletha nezinye izinhlangano zezimali ukucacisela amakhasimende.