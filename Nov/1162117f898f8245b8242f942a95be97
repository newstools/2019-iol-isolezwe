UNkk Florence Shange (77), ubenesikhathi eside ehlala emjondolo wamapulangwe odilikayo, obunethwa nayizimvula. Isihe sikamakhelwane wakhe senze ukuthi azithole esenendlu entsha enamagumbi amane nendlu yokugezela nethoyilethi ngaphakathi. UNksz Mandisa Mzulwini (22) ongumakhelwane kaNkk Shange, uthe besimkhathaza isimo ahleli ngaphansi kwaso. Lokhu kwenze ukuthi abhalele kwiTwitter ecela ukuthi noma yimuphi uMsamariya olungileyo afake isandla ukuze kwakhelwe umakhelwane wakhe. “Ngabhala kwiTwitter ezinyangeni ezimbili ezedlule ngizama inhlanhla nje ukuthi kukhona ongaba nesihe. Ngiwumuntu onozwelo futhi othandayo ukusiza abanye abantu. Kungiphathe kabi ukubona ugogo ehlala emjondolo owayo kanti nangokwempilo untekenteke,” kuchaza uNksz Mzulwini. Uthe akuphelanga sikhathi waphendulwa yinhlangano ezinze eLimpopo iCollen Mashawana Foundation, yathembisa ukuzobona isimo sikamakhelwane wakhe. Emuva kokuvakashela uNkk Shange, le nhlangano yathembisa ukuqala ukwakha ngokushesha. NgoLwesihlanu ivulwe ngokusemthethweni indlu kaNkk Shange, obehlala nendodana yakhe emjondolo. UNksz Mzulwini uthe usezokwazi nokudla kahle uKhisimusi azi ukuthi umakhelwane wakhe akasezohlushwa yimvula. Ongusihlalo wale nhlangano, uMnuz Collen Mashawana, uthe banezinhlelo zokusiza umphakathi behlangane nenkampani i-Afribiz Invest. Uthe bathinteka uma bezwa ngesimo sikaNkk Shange, babona kufanele bangenelele. “Safika kugogo siyobona isimo sakhe emasontweni amahlanu edlule, saqala ukwakha ngokushesha. Sinezinhlelo ezibhekelela abanokukhubazeka, izaguga nemindeni ephethwe yizingane. “Silekelela ukulwa nobubha kulabo abadinga usizo emphakathini kuzwelonke. Besingeke siyeke ukusiza sesibone isimo sikagogo ngoba sizwile ukuthi akaphilile kahle ngenxa yokugula,” kusho uMashawana. Uthe indlu abanikele ngayo ifakwe ugesi namanzi nakho konke okudingeka endlini yokugezela nasethoyilethi. Bafake nemibhede emakameleni okulala. Osomabhizinisi basendaweni baphinde balekelela nangokupha uNkk Shange igilosa ngesikhathi kuvulwa indlu. Isolezwe alikwazanga ukuba nengxoxo ephelele noNkk Shange ngenxa yesimo sakhe sempilo.