Ngokusho komthombo weSolezwe ongaphakathi, umsindo ususwe yisinqumo sokushintshwa komfundisi wesekethe uMfu Sandile Makhaye indawo yakhe esizothathwa nguMfu Ndlovu (igama elingatholakalanga) osesekethini yaseShowe noMfu Mkhize (Igama elingatholakalanga) oseDurban South. “Abazalwane bahlukene phakathi futhi abanye abasalubeki esontweni. Iningi selithathe isinqumo sokugodla umnikelo, okudale ukuthi isekethe likwelete ikomkhulu lebandla imali enguR70 000. Sekuzoba yinyanga yesithathu uMakhaye engaholi ngenxa yokuthi abazalwane bagodle umnikelo,” kusho umthombo. Uqhuba umthombo uthe sebezame kaningi ukumema umbhishobhi weNatal Coastal District, uLinda Mandindi, ukuba azobachazela kahle abazalwane. “Amagosa ashiyile nguMam’ uMathe obeyigosa lesekethe noNxumalo obeku-Section 2.” Imizamo yokuthola uNxumalo noNkk Mathe ukuba baphawule ayiphumelelanga. Omunye umthombo uthe abazalwane bakuleli sekethe bahlangana bavumelana ngokuthi uMakhaye akaqhubeke eminye iminyaka emihlanu kusuka ngo-2021 ngenxa yamagalelo akhe ekuthuthukiseni ibandla esekethini yabo. “Ufice kuleli sekethe isimo sibheda kodwa wanxenxa abanye abantu ukuba bakhele isekethe izindlu. Kuningi esisabheke ukuba sikwenzelwe nguye. Asazi sizoba yini njengoba sebemshintsha nje.” Omunye umthombo uthe uMandindi wafika esekethini ezohalalisela uMakhaye kodwa wabuye washaya ungqimphothwe esehlangane nabanye abaholi bebandla emhlanganweni obungoSepthemba. “Thina singabazalwane esingahambisani nesinqumo sokushintshwa kukaMakhaye sithi umhlangano makube yiwo-ke okhokha umnikelo hhayi thina njengesekethe. Asisho ukuthi asibafuni laba befundisi esilethelwa bona kodwa sifuna uMandindi azoxoxa kahle nathi hhayi avele azithathele izinqumo eyedwa.” Ongomunye wabaholi bododana esekethini, uMnuz Skhululo Manqele, uvumile ukuthi zikhona izinkinga esezihlukanise abazalwane. “Abanye abazalwane abasezi enkonzweni futhi nomnikelo abasawukhiphi,” kusho uManqele. Ethintwa uMandindi uthe uma kunenkinga esekethini yakwaNongoma kudingeka ixhumane naye hhayi nabamaphephandaba. “Njengoba sebetshele nina, abaqhubeke nanini-ke, mina ngeke ngisangena,” kusho uMandindi. NoMakhaye akatholakalanga ukuba aphawule kwahluleka ngisho esethunyelelwe umyalezo ngeselula.