UNksz Sthembiso Zwane ongusihlalo wesigungu esilawula iMseni Primary, eseNtshenteka Reserve, uthe izolo akufikanga isibalo esijwayelekile sothisha kanti labo abafikile bebethukile nabafundi bebengakhululekile neze. “Siphatheke kabi ngokubulawa kukathisha wezingane zethu uNksz Samukelisiwe Nkabinde. Akusebenzeki nje namhlanje (izolo), sesize seza lapha esikoleni ukuzoduduza othisha nabafundi. Uma bebona imoto eza ngasesikoleni bavele bakhale. Ngisho othisha bayakhala ngoba abanye senzeke phambi kwabo lesi sihluku. Abanye bathola ukwelulekwa ngokwengqondo ngoba ibuhlungu into esehlele.” Uthe uNksz Nkabinde (35) ubefundisa iMaths neNatural Science kusukela kwaGrade 4,5,6 nakwaGrade 7 lapho ebenekilasi abewuthisha walo. “Siyacela abazali bazame ukuchazela abafundi ngesigameko esisehlele ngoba yize bekutholile ukwelulekwa ngokwengqondo kodwa kunzima kubona ukwamukela ukuthi ngeke besambona uthisha wabo.” UMnuz Thami Xolani Dlamini obhekene necala lokubulala uNksz Nkabinde nelokuzama ukubulala uzakwabo osalaliswe esibhedlela ubingelele imantshi ngoLwesithathu. Isolezwe lizamile ukukhuluma noNkk Ncamisile Nkabinde ongunina kamufi kodwa wahluleka wukukhuluma kwazise ebekhala. Ucingo uludlulisele endodakazini kamufi uNksz Sindiswa Nkosi (19) oveze ukuthi yize unina ebengakaze abaxoxele ngokuhlukunyezwa nguDlamini ayethandana naye kodwa emuva kokuba sebehlukene uke wamkhomba ngesibhamu. “Umama ubenonyaka esebenza eMseni ngoba ubevamise ukubamba amatoho kwezinye izikole ngaphambi kokuqashwa ngokuphelele kulesi sikole ashone eya kuso. Ubengakaze angitshele ukuthi uThami (Dlamini) uyamhlupha ngoba ubeyindoda enomusa ngisho kukhona engikuswele bengiye ngitshele yena angenzele. Inkinga iqale emuva kokuthi umama emalile ngoba umama wathutha lapho bebehlala khona wabuya weza lapha ekhaya. Wake wafika uThami wadubula endlini ebilala umama nodadewethu omncane.” Uveze ukuthi ngisho unina eyolanda izimpahla lapho ebehlala khona noDlamini wamkhomba ngesibhamu. “Kuqala umama ubebuya njalo ngempelasonto ahambe ngoMsombuluko eseya esikoleni. Ubexoxela umngani wakhe abafundisa naye esikoleni ngezinkinga akade enazo. Uma sizwa kuthiwa uThami udubule umngani kamama wadubula nomama wase ethatha imoto akade behamba ngayo. Uze wabanjwa eseyongena eSwatini ngoba vele ungowokudabuka khona. Angimazi ukuthi ebenza msebenzi muni kodwa yena ubelungile ekuqaleni washintsha ngoba umama esemalile. Angazi ukuthi bebexatshaniswa yini nomama kodwa bona bebengasathandani.” UNksz Nkabinde ushiye amadodakazi akhe amabili uSindiswa owenza unyaka wokuqala ezifundweni zeCost and Management Accounting noKukhanya oneminyaka emihlanu owenza uGrade R. UBrigadier Jay Naicker okhulumela amaphoyisa KwaZulu-Natal uthe babophe umsolwa oneminyaka engu-33 obekwe icala lokubulala nelokuzama ukubulala. “Umsolwa uvelile enkantolo yeMantshi yaseVryheid kodwa asikwazi ukudalula okuningi ngoba sisalinde imiphumela yokushiwo enkantolo.” kusho uNaicker. UMnuz Muzi Mahlambi ophethe ezokuxhumana eMnyangweni wezeMfundo KwaZulu-Natal uthe sibashaqisile isigameko sokubulawa kukathisha wabo, wadlulisa amazwi enduduzo emndenini kathisha. “Sizwelana kakhulu nomndeni nezihlobo zikathisha nabasesikoleni. Kusiphethe kabi ukushona kwakhe eyofundisa izingane. Sifisela nozakwakho kamufi olimele kulesi sigameko ukuthi asheshe alulame. Sibonga umphakathi olume amaphoyisa indlebe uwazisa umkhondo kamsolwa ogcine eboshiwe.” kusho uMahlambi.