UButhelezi we-IFP ubeseNcotshane Primary ngaphansi kukaMasipala uPhongolo ophethwe uNksz Nhlabathi we-ANC lapho kade eyokwethula khona uhlelo lwentuthuko edidiyelwe. “Ngidumele ngesenzo seMeya yasoPhongolo efike umcimbi usuqalile, yaphinde yahlala imizuzu emihlanu yahamba umcimbi ungaphelile,” kusho uButhelezi. Uthe uyathemba ukuthi umphakathi wasoPhongolo uzoyibona imeya yawo ukuthi ungumuntu onjani. Ethintwa uNksz Nhlabathi, uthe umbikelile uButhelezi ukuthi uzofika sekwedlule isikhathi ngoba uqale emhlanganweni womkhandlu. “Kuyiqiniso ukuthi ngifike umcimbi usuqalile, ngahlala ngalalela inkulumo kaMeya uButhelezi, uthe eseqedile ngahamba ngoba umsebenzi wami kahulumeni ubusuphelile. Angisibonanga isidingo sokuthi ngiqhubeke ngihlale ngilalele inkulumo kaMengameli weNkatha, uMnuz Velenkosini Hlabisa ngoba mina angihlanganise lutho ne-IFP,” kusho uNksz Nhlabathi. Ethula inkulumo yakhe, uButhelezi uthe umkhandlu wabo uzibophezele ukuthuthukisa intsha yasoPhongolo. “Sizimisele ngokuthuthukisa abantu abasha basoPhongolo ngokuthi sibaqeqeshe kule misebenzi yabo yezandla khona bezokwazi ukwenza umsebenzi osezingeni eliphezulu bakwazi ukuziphilisa,” kusho uButhelezi, wengeza ngokuthi babeke uR750 000 wokuqhuba lolu hlelo. Uthe enye into abazimisele ngayo ukusheshisa uhlelo lokuhlinzeka abantu ngamanzi. “Izibonelelo esizithola kuhulumeni omkhulu ngezokuletha amanzi kodwa ukuwahlanza nokulungiswa kwengqalasizinda kubheke umasipala ngqo. “Lapha oPhongolo izindawo ezingawakhokheli amanzi izona eziwasebenzisa kakhulu. Izindawo ezifana neNcotshane, Belgrade nakwaVezunyawo sizibone njengezindawo ezisebenzisa amanzi amaningi. “Kulezi zindawo siphezu kwezingxoxo zokuthi izakhamizi zikhokhe isamba semali esimile esingakanqunywa, imiphakathi izokwaziswa khona maduze mayelana nalolu hlelo. Siyawunxusa umphakathi ukuthi ubambisane nathi ukuze umasipala ukwazi ukuletha intuthuko ngaphandle kwezihibe,” kusho uButhelezi. Uthe basezinhlelweni zokuthi osomabhizinisi babafakele amamitha khona bezokhokha. “Ngokunjalo nalabo abanamabhizinisi okuwasha izimoto, nabo bayanxuswa ukuthi beze emkhandlwini labo abazozifihla bona bazovalelwa amanzi,” kusho uButhelezi, waxwayisa ngokuthi bazothathela izinyathelo labo abazotholakala bezixhumele amanzi. Uthe umkhandlu wabo uzibophezele futhi ukuthi uthuthukise umnotho wesifunda sabo njengoba sebesungule uhlaka olubizwa ngeZululand District Agency oluholwa nguMnuz Bongani Sibiya. “Ngalolu hlelo sihlose ukufukula umnotho wethu nokuthi sikwazi ukuheha abatshali mali,” kusho uButhelezi. Uthe ngenxa yokuguquguquka kwesimo sezulu, bathathe isinqumo sokuthi bafake abafana bezulu oPhongolo, eBaqulusini naseDumbe. “Sesiqalile ngabafana bezulu abangu-36, umasipala ngamunye kanti oLundi naKwaNongoma uhlelo lwakhona lusezithebeni,” kusho uButhelezi.