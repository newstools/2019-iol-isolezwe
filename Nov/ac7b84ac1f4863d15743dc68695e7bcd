OWAYENGUNGQONGQOSHE wezokuThuthukiswa koMphakathi, uNksz Bathabile Dlamini uthi akanandaba nabamgxekayo bemenza idimoni kodwa ujabulela ukuphinda athole ithuba lokusebenzela abantu ngoba yilokho akwazi kangcono. UNksz Dlamini onguMengameli we-ANCWL, ubephawula emuva kokuqokelwa esikhundleni sokuba nguSihlalo weBhodi elingaphansi koMnyango wezokuHlaliswa kwabantu, elibizwa ngeSocial Housing Regulatory Authority (SHRA). Uqokwe nguNgqongqoshe woMnyango uNkk Lindiwe Sisulu ukuba ahole lolu phiko olungaphansi komnyango wakhe. UNksz Dlamini uqokelwe kulesi sikhundla emuva kokuhlala ekhaya isikhashana engabuyiselwanga kwiKhabhinethi. Uke waba sematheni ngezindaba eziningi kukhalwa kakhulu ngendlela asebenza ngayo. Wesula nasesikhundleni sokuba yilungu lePhalamende emuva kokushawa ngesithende ngesikhathi uMnuz Cyril Ramaphosa ebophela isikimu esisha. “Ngibonga usisi Lindiwe Sisulu ngokwethembela kimi. Kwakunomkhankaso wokungcolisa igama lami kube ngathi ngiyidimoni. Ngizimisele ngokubeka abantu phambili ngaso sonke isikhathi ngoba ngiyathanda ukusebenzela abahlwempu,’’ kuchaza uNksz Dlamini. Echaza ngezivuvaba ake abhekana nazo esengungqongqoshe, uthe yisimo esamhlukumeza kakhulu yena nomndeni wakhe nabazali bakhe asebebadala kakhulu. "Angithi abazali bami basekhona futhi baneminyaka engu-84, manje bebehlukumezeka kakhulu uma ngihlunyezwa nami. Izingane zami zathwala kanzima ngaleso sikhathi. Kungcono manje sengizihlalele ekhaya ngiyakwazi nokunakekela izingane. Lo msebenzi enginikwe wona manje akuwona owansuku zonke,’’ Ebuzwa ngeKhabhinethi, uthe impilo yakhe kayincikile ekungeneni kwiKhabhinethi kodwa incike ekusebenzeleni abantu ngezindlela ezehlukene noma engekho kwiKhabhinethi. Kulindeleke ukuthi aqale maduze emsebenzini omusha njengoba eveze ukuthi useke wavela ehhovisi, kwalungiswa konke okuyimicikilisho watshelwa kabanzi nangomsebenzi wakhe.