Esitatimendeni esithunyelwe abezindaba, amaphoyisa abesemkhankasweni wokulwa nobugebengu futhi eqinisa ezokuphepha emgwaqweni uN2 njengoba sekuqala isikhathi samaholidi okuphela konyaka. Kuthiwa amaphoyisa amise imoto ebinabagibeli abathathu, qede ayisesha. “Abesifazane bahlulekile ukunika amaphoyisa incazelo egculisayo emuva kokuphonswa imibuzo ngezinto abatholwe nazo emotweni. Abesifazane babe sebekhalelwa ngamasongo kaSigongela. Bazobhekana necala lokutholakala nezibhamu nezinhlamvu okungekho emthethweni,” kusho isitatimende. Bobathathu abasolwa, kulindeleke ukuthi bavele eNkantolo yeMantshi yaseSikhaleni maduze. Bazohlolwa nokuthi kawekho yini amanye amacala abathinteka kuwona. UKhomishana wamaPhoyisa KwaZulu-Natal uLieutenant General Khombinkosi Jula, uncome amaphoyisa asebenze ngokuzikhandla ekutheni kuboshwe abasolwa.