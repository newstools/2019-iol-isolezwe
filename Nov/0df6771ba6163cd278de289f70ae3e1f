UMENGAMELI Cyril Ramaphosa izolo umemezele ngokusemthethweni engqungqutheleni yokutshala izimali kuleli eSandton ukuthi usemkhankasweni wokuqoqa uR1.2 trillion kubatshali zimali. “Kancane kancane senza elakuleli lihehe kubatshali zimali. Sifuna ukukleliswa nabangu-59 kwiWorld Bank, eminyakeni emithathu ezayo,” kusho uRamaphosa. Kukhishwa izibalo zika-2019 ngo-Okthoba elakuleli lakleliswa laba izwe lesi-84 kwangu-190 kwezomnotho. Le ngqungquthela ihanjelwe abantu abangaphezu kuka-1 000, abavela emkhakheni eyahlukene kanti kukhulunywa ngezinto ezahlukene okubalwa nokwakha amathuba emisebenzi nezobuchwepheshe besimanje kanjalo nokusebenza kwemishini. “Akuyona nje ingqungquthela yokukhuluma kuphela bese kungenzeki lutho. Kunemali enguR240 billion esiqalile ukusetshenziswa etshaliwe. Enye enguR60 billion isadlula emigudwini ethile. Baningi ebebekhuluma bethi yinto engekho le siyazikhulumela nje, ngifuna ukubatshela ukuthi akunjalo.” Izolo iNew Development Bank izibophezele ukutshala uR23 billion kwathi i-Agricultural Development Agency (ADA) yazibophezela ukutshala uR12.9 billion.