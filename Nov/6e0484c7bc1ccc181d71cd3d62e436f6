Lesi sexwayiso sikhishwe abakwaSouth African Social Security Agency (Sassa) KwaZulu-Natal abathe bakhathazekile ngendlela exhashazwa ngayo imali yesibonelelo. Muva nje kube nesithombe esisabalele ezinkundleni zokuxhumana siveza owesifazane eveza ikhadi lakwaSassa ekhokhela utshwala esitolo. UNksz Sandy Godlwana, okhulumela abakwaSassa eKZN, uthe sekukaningi bebikelwa ukuthi kunabangayisebenzisi kahle imali yesibonelelo. “Sinophiko iCustomer Care lapho amakhasimende ethu ebika khona izinkinga. Kulolu phiko abanye bayabika bekhala ngokuthi kunasebenzisa imali yesibonelelo ukuthenga utshwala, balungise izinwele nezinzipho,” kuchaza uNksz Godlwana. Uthe bebevele benezinhlelo zokufundisa abantu ngendlela okumele bayisebenzise ngayo imali yesibonelelo. Uveze ukuthi bayatshelwa ukuthi akuyona eyokuthenga utshwala neyokuzijabulisa kodwa ngeyokunakekela abaswele. “Sinezinhlelo lapho sisebenzisana neminyango ehlukene siyofundisa abantu emphakathini. Ngisho abaphathi bamahhovisi ethu bayabafundisa abantu ngokusetshenziswa kwale mali ngaphambi kokunikezwa amakhadi,” kusho uNksz Godlwana. Uthe bazoqhubeka nokufundisa umphakathi futhi abazobanjwa bazophucwa imali kubhekwe omunye emndenini ongaholela ingane. Esitatimendeni esikhishwe abakwaSassa, uMnuz Zanoxolo Mpeta oyiRegional Executive Manager ebambile, uthe sebeyalele abasebenza emahhovisi abo ukuthi babheke abaxhaphaza imali yesibonelelo. Uveze ukuthi bathole ukuthi abaningi abasolwa ngalo mkhuba abahola isondlo sezingane. UMpeta uthe uma kukhona abasolwayo kumele kubikelwe osonhlalakahle ukuze kuphenywe kuthathwe nezinyathelo. “Sizobonisana noMnyango wezokuThuthukiswa koMphakathi ngokuthi singalwa kanjani nokuxhashazwa kwemali yesibonelelo. Isibonelelo sikahulumeni senzelwe ukusiza abaphila ngaphansi kobubha. Siyakugxeka nokusetshenziswa kwale mali ukuthenga utshwala nokucwala izinwele nezinye izidingo ezingabalulekile,” kusho uMpeta. Sekukhishwe nezinombolo ezingasetshenziswa ukumpimpa abasolwa ngokuxhaphaza imali yesibonelelo. Inombolo yamahhala ithi: 0800 701 701 noma 0800 60 10 11. Kungashayelwa nasenombolweni yehhovisi elikhulu ku-033 846 3400 noma kuthunyelwe iWhatsApp ku-071 607 1514.