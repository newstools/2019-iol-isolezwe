Izolo amaphoyisa ophiko lokutakula lwaseMgungundlovu abikeliwe ngengane ebikhala ethoyilethe. Afike ayitakula isaphila yaphuthunyisa esibhedlela. Le ngane kuthiwa izwiwe amalungu omphakathi ikhala ethoyilethi elisetshenziswa amalungu omphakathi. Okhulumela amaphoyisa KwaZulu-Natal, uColonel Thembeka Mbele, usiqinisekisile lesi sigameko wathi: “Namhlanje (izolo) ngo-10.15 ekuseni, uphiko lwabatakuli eMgungundlovu lubikelwe ngengane ekade ikhala, laya endaweni yesigameko. Lufice ingane yomfana enezinsukwana izelwe, isethoyilethi lomgodi isaphila, yayiswa esibhedlela. Kuvulwe icala lokuzama ukubulala nelokulahla ingane esiteshini sasePlessislaer, akekho osaboshiwe,” kusho uColonel Mbele. Isolezwe lithole ngomthombo osondelene nalolu daba ukuthi le ngane iqale ekuseni ikhala kodwa kungazwakali ukuthi ikhala ngakuphi. Kuthiwa amalungu omphakathi abe esephuma inqina ebheka, aze athola lapho bekuqhamuka khona isililo. Umphakathi awukwazanga ukuyikhipha ngenxa yokujula kwethoyilethi lomgodi. “Kunzima nokucabanga ukuthi ingane encane kangaka iphile kanjani isikhathi esingaka ethoyilethi elijule kangaka. Kube nzima ngisho ukuyitakula,” kusho umthombo. Owezimo eziphuthumayo kwa-ER24, uNkk Ineke van Huyssteen, uthe: “Sifike endaweni yesigameko silandela lapho amalungu omphakathi athe ezwe khona kukhala ingane. “Itakuliwe ingane, sabe sesiyihlola, sathola ukuthi isimo sayo sokushisa komzimba siphansi. “Sibe sesiyilapha ngaphambi kokuba siyiphuthumise esibhedlela iyothola okunye ukwelashwa,” kusho uNkk van Huyssteen.