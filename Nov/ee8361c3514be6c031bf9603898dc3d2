Muva nje, kwiSolezwe kubhalwe ngoMalibongwe Mhlauli osola uMlindo The Vocalist ngokweba ingoma yakhe ethi Usukulude. Lolu daba seluphenduke inkombankombane njengoba uMalibongwe ethi wabhala ingoma esaphethe iqembu loMlindo iWhite Bread. Ngakolunye uhlangothi uMlindo uthi ingoma eyakhe inkinga ukuthi izingoma akazibhali, ngakho kungaqhamuka noma wubani athi umculo wakhe ngowakhe. Kumanje udaba lusezithebeni zabameli kwazise uMalibongwe ufuna uR500 000. Olunye kube wudaba lomculi wegqom’ osafufusa uNolwazi “Lwazi M” Mdluli nomculi wekwaito uTipcee. ULwazi M usola uTipcee ngokuthatha izinhlamvu zengoma yakhe azifake kweyakhe. ULwazi M usola ukuthi uTipcee izinhlamvu wazithatha benandisa emcimbini ndawonye oPhongolo. “Kulo mcimbi esasiqashwe kuwo uTipcee wangena kuqala mina ngalandela ngemuva kwakhe. Ngiyasola ukuthi wachazeka ngengoma yami wabe esentshontsha ulayini othi bayale bayale nangu uLwazi M. Engomeni yakhe ayiphushayo ezophuma kwi-albhamu yakhe, iThe Snyper ayikhiphe ngoNovemba 1, uthi yena ngiyale ngiyale nanguTipcee girl,” ucashunwe esho kanje. Ethintwa uTipcee uziphikile lezi zinsolo usole uLwazi M ngokufuna ukuduma ngaye. “Angimazi nokuthi ungubani lo sisi nokuthi ucula muphi umculo. Ufuna ukuduma ngegama lami. Emcimbini wasoPhongolo ngazifikela ekuseni sengizovala umcimbi, angikhumbuli ngimbona,” kusho uTipcee. Uthe lo mcimbi ufike esakade aqeda ukuqopha i-albhamu yakhe, ngakho akukho okuzophazamisa ukuphuma kwayo ngo-Novemba 1. Imenenja jikelele yakwaSamro, uJacqui Mabuza, ithe kubalulekile ukuthi abaculi babhalise umsebenzi wabo nabo ukuze bezolandelela ukusebenza kwazo ezindaweni ezinjengasemsakazweni nakwithelevishini futhi benze isiqiniseko sokuthi bayakhokha, imali bayidlulisa kumaciko. Uthe uma kunombango bayakwazi ukungenelela ngokuthi bamise inkokhelo ebitholwa wumculi osolwayo. “Sigqugquzela ukuthi kuxoxiswane,” kusho uJacqui. Uthe uma lokho kuhluleka bamema bonke abathintekayo ukuthi babe nomhlangano nemenenja yabo ngenhloso yokuthola isisombululo. “Uma kuhluleka kuba nesigcawu esihlelwa yiSamro nomxazululi ongummeli ogxile kwi-intellectual property ukuze kuthathwe isinqumo.” Uthe iSamro ibe isiyenza okunqunywe ngumxazululi. UJacqui uthe ababhali bezingoma nabaqambi bazo kumele babhalise mahhala kubo. Amafomu akwi-website yabo noma emahhovisi aseThekwini, eGoli naseKapa. “Kumahhala kodwa iSamro ikhona imali eyithathayo uma usuqalile ukuthola inkokhelo ngomsebenzi esiwubhekelele.” Umengameli womfelandawonye wezinyunyana zamaciko, iCultural and Creative Industries Federation of South Africa, uJoy Mbewana, uthe abaculi abayeke ukuhamba benikeza abanye izingoma bengazibhalisile. “Ubezwa bethi ngicela ungilalele, ungifake. Bhalisa ingoma kuqala ukuze ingantshontshwa. Isikhathi esiningi kuba yiciko elingaziwa okugcina kuba sengathi linamanga,” kusho uJoy. Uthe amaciko kumele azinike isikhathi afunde kabanzi ngomkhakha angena kuwo. “Kukhona abantu abanjengoKwaZulu-Natal United Music Industry Association abahlela izigcawu zokucobelelana ngolwazi futhi amaciko awajoyine izinyunyana ngoba kubalulekile ukuba nekhaya,” kuphetha uJoy.