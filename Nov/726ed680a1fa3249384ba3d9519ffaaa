I-IFP KwaZulu-Natal ifuna amaphoyisa ampintshele ekhoneni, aze agonyuluke iqiniso umlisa oboshwe ngelezinsolo zokubulawa kwekhansela layo, uMnuz Mthembeni Majola (39). Ikhansela uMajola belisebenzela uMasipala iNkosi Langalibalele eMtshezi, lithelwe othulini ngo-Agasti ngesikhathi lihamba ngemoto yalo nomunye owasinda. UMnuz Ayanda Siyanda Mshengu Mvelase (26) uvele eNkantolo yeMantshi yaseMtshezi emuva kokuthelekelwa ezakwadalawane zamfaka ozankosi. Kukholakala ukuthi umsolwa oboshiwe, yiyona nkabi eyathela uMajola ngoyaba lwezinhlamvu yamshiya esethule. Ubhekene necala lokubulala nelokuzama ukubulala njengoba kukhona owasinda ehamba noMajola. I-IFP ikholwa wukuthi ukhona owayeqashe inkabi okufanele imcebe naye aboshwe. Uboshwa nje kuthiwa uhamba elinye icala eGoli lapho ezobuyela khona enkantolo ngoLwesibili. Kwelokubulala uMajola uzobuyela enkantolo ngoLwesibili oluzayo. USihlalo we-IFP KwaZulu-Natal, uMnuz Thamsanqa Ntuli uthe bafuna iqiniso lonke ukuthi bekusukelephi kuze kubulawe uMajola. Uncome umsebenzi wamaphoyisa ngokubamba umsolwa kodwa wathi usemningi umsebenzi. “Kuyigxathu elihle ukuthi kuboshwe umsolwa. Kodwa sifuna umsuka wendaba nabo bonke ababehleli behlela yonke le nto. Ukubulawa kosopolitiki kuyinkinga kabi kulesi sifundazwe, akufanele sikuthathe kancane nje,’’ kuchaza uNtuli. Uthe amaphoyisa kufanele azihluphe ngokuthola obhongoza abaqasha izinkabi ukuze kuphele ukubulalana. UMajola ubulawa nje naye ubehamba icala ngezinsolo zokuzama ukubulala owayengusomlomo kaMasipala waseNdumeni, uNkk Winfreda Mbatha-Makhathini. UMajola kuleli cala ubeboshwe noMnuz Siboniso Mbatha, oke waba yimeya eNdumeni. Ukuboshwa kwabo kwashiya abaningi bekhexile ngoba bonke laba baseqenji elilodwa. UNkk Makhathini ube esefudukela kwi-ANC emuva kwesigameko.