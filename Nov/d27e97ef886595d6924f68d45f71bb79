ISOUTH African Airways (SAA) isimemezele ukumiswa kokusebenza kwezindiza ngoLwesine kuya kuLwesihlanu njengoba izinyunyana zisabise ngokutelekela amaholo abasebenzi. ISAA ikhiphe lesi simemezelo ngoLwesine, lapho ecacise khona ukuthi izindiza ezihambela ekhaya, izifundazwe nasemazweni aphesheya  zizobe zingasebenzi. Izinyunyana iSouth African Cabin Crew Association (SACCA) neNational Union of Metal Workers of South Africa (Numsa) ziveze ngoLwesithathu ukuthi zizoteleka kanye nabasebenzi ngoLwesihlanu ekuseni. Lesi siteleka silandela ngemuva kokuthi iSAA imemezele ukuthi izodiliza abasebenzi abangu-944 ukuze yonge imali. Umengameli weSacca uZazi Sibanyoni uthe abasebenzi bafuna iholo linyuke ngo-8%, kuphinde kuqinisekiswe imisebenzi yabo ngokweminyaka emithathu. USibanyoni uthe abasebenzi bakholelwa ekutheni iSAA ingabasiza ngezimfuno zabo. ISAA ithe iNational Transport Movement ibingakavezi ukuthi amalungu ayo azohlanganyela yini kwisiteleka. Okhulumela iSAA uTlali Tlali uthe kuzophazamiseka izindiza zeSAA kuphela. "Sibeka amakhasimende ethu phambili futhi siyaxolisa ngokuphazamiseka kwamakhasimende okuzodalwa ukumiswa kwezindiza. Kodwa iSAA izokwazi ukusiza amakhasimende asebenzise ezinye izindiza. Uma amakhasimende engawenzanga amanye amalungiselelo, siyawacela ukuba angayi ezikhumulweni zezindiza njengoba kusekhona ukuphazamiseka. ISAA ngeke ikwazi ukubasiza. Ulwazi ngezindiza zeSAA luzofakwa kwi-website yethu ngokuhamba kwesikhathi,” kusho uTlali. UTlali uthe ngesikhathi kusaqhubeka izingxoxo nezinyunyana, iSAA yathembisa abasebenzi ukunyusa iholo ngo-5,9%, ngombandela wokutholakala kwemali kubabolekisi. “Izingxoxo zokuxazulula udaba lweholo zisaqhubeka. ISAA izosebenza nezinyunyana ukuthola isisombululo esizozwakala kahle kubasebenzi, kubuye ukusebenza kwezindiza kwiSAA.” kusho uTlali. Uthe iSAA izolokhu isibhekile isimo futhi amakhasimende azokwaziswa ngoshintsho olukhona njalo ngosuku. 