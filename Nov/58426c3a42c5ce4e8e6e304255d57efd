Sekuvele kunomasipala abane abaqokelwe ukuthi uhlelo luqale kubo. Lokhu kuvele izolo ngesikhathi amalungu ePhalamende etshelwa ukuthi yiziphi izinyathelo ezithathiwe zokuba kunqandwe inkinga yokukweletwa kwamabhodi amanzi. Lezi zinyathelo ziqhamuke emuva komsebenzi owenziwe yithimba longqongqoshe elasungulwa ngo-2017 ukuxazulula inkinga yomasipala abakweleta i-Eskom namabhodi amanzi. Amalungu ePhalamende atshelwe ukuthi ngoSepthemba 30 amabhodi amanzi abekweleta omasipala uR14.9 billion. Ngesikhathi esifanayo ngonyaka odlule isikweletu besiwuR13.1 billion. Isikhulu esibhekele ingqalasizinda yomasipala, uMnuz Ntandazo Vimba, sithe isikweletu somasipala sikhula ngokushesha. “Umkhuba wokungakhokhi wenza kube nzima komasipala ukuba bakhokhele abantu ababakweletayo. Kudingeka nabantu abanekhono kwezokubala nezobucwepheshe.” Uthe nokukhokhiswa kwabantu kumasipala akuhambi ngendlela okwenza kungene imali encane ngokuthengwa kukagesi.