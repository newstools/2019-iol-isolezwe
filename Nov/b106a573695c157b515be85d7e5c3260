Kuthiwa isidumbu sikaMnuz Siphelele "Ntezimnand" Ngobese waseHluhluwe sitholwe silenga endlini okuhlala kuyo onogada uma begadile enkundleni yezemidlalo eCongela, eThekwini, ngoLwesibili ebusuku kwathi esentombi yakhe ebizithwele, uNksz Boni "Ntezimnandikaz" Myeni waseNanda, satholwa sidindilize eceleni kwesesoka lakhe sinentambo entanyeni. Kuthiwa bebesebenzela inkampani eyodwa yonogada iVusa Isizwe Security esebenzela eThekwini. UMnuz Mboniseni Mdletshe, ongumphathi kule nkampani yonogada elandisa Isolezwe ngokwenzekile, uthe babikelwe ngalesi sigameko omunye unogada obecelwe uNgobese ukuthi ambambele emsebenzini ngoba kukhona okuthile amatasa ngakho. “Lo nogada uthe ngesikhathi esendlini egadile uzwe okuthile okuwayo emnyango okuthe uma ephuma eqalaza wabona izithandani zimi eceleni komnyango. Uthe zithe bezimthusa zifuna ukubona ukuthi uzokwenzenjani zabe sezimnika imali zicela ukuthi ayozithengela i-drink,” kuchaza uMdletshe. Uthe unogada ubatshele ukuthi ngesikhathi esendleleni ubuye washintsha umqondo wajika ngoba esola ukuthi hleze bamthuma nje bafuna ukuya ocansini besendaweni yokusebenzela. Kuthiwa ngesikhathi esebuyela emuva ufice isicabha sesikhiyiwe wangqongqoza kwangaphendula muntu. Unogada uthe kuze kwaphoqeleka ukuthi akhahlele isicabha okuthe uma sivuleka wazithela phezu kwesidumbu sikazakwabo wesilisa silenga, esowesifazane sidindilize eduze nesihlalo okukholakala ukuthi ugibele kusona ngesikhathi ezilengisa. UMdletshe uthe emuva kokuthola umbiko uphuthume endaweni yesehlakalo. “Ngesikhathi ngifika bekunencwadi engisola ukuthi ibhalwe owesilisa ebithi : 'Ngicela ukuxolisa ngesinqumo engisithathile kodwa ngibuye ngingaxolisi ngoba kukhona abanye abafowethu abazokhululeka ngami',” kusho uMdletshe. Uthe uphinde wabona incwadi asola ukuthi ibhalwe ngowesifazane ebithi: 'Ngicela ukuxolisa ngesinqumo engisithathile ngicela nisale ningigadele izingane zami kodwa vele nizokhululeka ngoba beningangidingi.'" Isolezwe libuye labona enye incwadi okuthiwa ibhalwe uNgobese enxusa ozakwabo ethi uma sebeza emngcwabeni wakhe abagqoke izikibha ezinobuso bakhe. UNkk Nomandla Nyawo, ongunina kaNksz Myeni, uthe bebengalazi isoka lendodakazi yakhe futhi nokuthi izithwele ukuzwe sekwenzeke lesi sehlo. Uthe indodakazi yakhe ishiye ezinye izingane ezimbili, eneminyaka emihlanu neneminyaka emithathu. “Okwenzekile kusishaqise kakhulu kodwa siyasamukela isimo. Nathi sitshelwe ukuthi uzibulele kodwa sizolinda uphenyo lwamaphoyisa,” kusho uNkk Nyawo. Imizamo yokuthola umndeni kaNgobese ayiphumelelanga ngenxa yokuthi inombolo Isolezwe ebelinayo ibingangeni. Okhulumela amaphoyisa KwaZulu-Natal, uCol Thembeka Mbele, uthe kuyaphenywa ngokutholwa kwesidumbu sowesilisa oneminyaka engu-23 silenga nesowesifazane oneminyaka engu-24.