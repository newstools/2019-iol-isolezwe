APHELILE amahlathi kothisha abayisikhombisa baKwaZulu-Natal nomabhalane oyedwa, abebezitika ngocansi nabafundi ezikoleni ezahlukene. UNgqongqoshe woMnyango wezeMfundo KwaZulu-Natal, uMnuz Kwazi Mshengu izolo umemezele ukuthi bewumnyango banqume ukuthi ibhantshi ligcwale umoya kulabo thisha abebesolwa emacaleni okuzitika ngocansi nabafundi. Okhulumela lo mnyango, uMnuz Kwazi Mthethwa, ukugcizelelile ukuthi lesi sinqumo akubanga lula ukufinyelela kusona futhi akubanga khona nokugagamela. Uthe ziningi izigcawu zokuqondiswa ubugwegwe okudlulwe kuzona, nalabo thisha banikwa nethuba lokuziphendulela kula macala. Ekugcineni umnyango wanquma ukuthi kuphele obekubahlanganisile. “Siqale sabaqondisa ubugwegwe, bamiswa emsebenzini futhi banikezwa ithuba lokudlulisela phambili isijeziso sabo ngaphambi kokuba umnyango ubaxoshe unomphela,” kusho uMthethwa. Ebuzwa ukuthi ngothisha bakuziphi izikole laba abaphelelwe wumsebenzi, uMthethwa wenqabile ukudalula lokhu kodwa waveza ukuthi abasezikoleni ezihlukahlukene zaKwaZulu-Natal. “Kusemqoka ukusho ukuthi, iningi lothisha baKwaZulu-Natal bayisibonelo esinhle kubafundi futhi bayabakhuthaza kakhulu babagqugquzele ukuze bafeze amaphupho abo. Nakuba kunjalo kodwa kunengcosana yothisha abasaqhubeka nokuphoxa ezemfundo ngenxa yokuhlulwa wukuziphatha ngokocansi,” kusho uMthethwa. Lo mnyango uthi othisha kumele bahlale bekhumbula ukuthi abukho ubudlelwane bezothando obuvumelekile phakathi kukathisha nomfundi, ingasaphathwa nje eyocansi noma ngabe kuvunyelwene noma cha. “Nongqongqoshe uthe izingane kufanele ziphephe ezikoleni uma zinothisha. Othisha nabantu abadala abazigadayo, kumele bahlale bengabazali ezinganeni ngoba bachitha isikhathi esiningi bendawonye. Yinto esiyigxeka kakhulu ukuthi umuntu okumele avikele ingane kube wuyena ozitika ngocansi nayo,” kusho uMthethwa. Lo mnyango ukholwa wukuthi ukuxoshwa kwalabo thisha, kuzothumela umyalezo obalulekile kulabo abebesafuna ukwenza lo mkhuba omubi. UMthethwa uthe uMnyango wezeMfundo KwaZulu-Natal ngeke uze unqikaze ukususa umuntu oxhaphaza izingane. “Sifuna abafundi babe sendaweni ephephile ngaso sonke isikhathi uma bezofunda,” kuphetha uMthethwa.