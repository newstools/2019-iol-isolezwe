Yize iTheku lizokwenza le mali kodwa nalo lizokhipha uR32 million ngokusingatha lezi zingqungquthela. ITheku lizosingatha ingqungquthela ebizwa nge-United Cities and Local Governments (UCLG), iGlobal Parliament of Mayors (GPM) ne-African Forum for Urban Safety (Afusa). I-UCLG izobe ibheke kakhulu izingqinamba ezidalwa ukufuduka kwabantu besuka ezindaweni zasemakhaya nasemalokishini bayohlala emadolobheni njengoba kuvela ukuthi ngo-2050, isigamu sabantu emhlabeni bazobe sebehlala emadolobheni. Kant i-GPM yona izobheka iqhaza elibanjwe yizimeya ekuxazululeni izinkinga ezibhekene nomhlaba, kuthi i-Afusa yona ibheke izindaba zokuphepha emadolobheni asemazweni asezwenikazi lase-Afrika. Esithangamini nabezindaba eCity Hall izolo, iMeya yalo mkhandlu, uMnuz Mxolisi Kaunda, ithe phezu kwale mali abazoyenza kuzophinde kudaleke namathuba emisebenzi angu-182. “Idolobha lethu lizozuza kakhulu ngokusingatha lezi zingqungquthela, uR35 million wengxenye yemali ezozuzwa uzoya esikhwameni (GDP) seTheku, kodwa akulona kuphela iTheku elizozuza njengoba nabezindawo zokulala nabo bezohlomula,” kusho uKaunda. Uthe balindele izithunywa ezingu-3 000, ezizohambela lezi zingqungquthela. UKaunda uthe ngaphandle kokwenza inzuzo, ukusingatha lezi zingqungquthela kuzophinde kuqinise nesithunzi seTheku njengelinye lamadolobha ahamba phambili emhlabeni. Uthe ezokuphepha sezimi ngomumo njengoba belindele izinkulungwane zezithunywa. “Ngesonto eledlule sibe nomhlangano nezinhloko zezinhlaka zezokuphepha esifundazweni kubalwa iSAPS, amaphoyisa omkhandlu nabezimo eziphuthumayo ukuze siqedele uhlelo lokwenza isiqiniseko sokuthi abazohambela lezi zingqungquthela bazophepha,” kusho uKaunda. “Sizophinde sisebenzise namaCCTV cameras ethu edolobheni ukuqinisa ezokuphepha, ngale ndlela sikulungele ukusingatha lezi zingqungquthela,” kusho uKaunda. Uthe lukhona nohlelo abanalo lokuqinisekisa ukuthi abahlala emgwaqweni ababi wuvanzi. UKaunda uthe abahlala emgwaqweni ababaqoqi ngoba nakhu kuzoba nezingqungquthela kuphela kodwa banohlelo oluqhubekayo lokubalawula oluholwa iphini leMeya uNkk Belinda Scott. Uveze nokuthi uMengameli wezwe uMnuz Cyril Ramaphosa nguyena ozovula lezi zingqungquthela. “Siyazi abanye abantu bahlale bethi simosha imali yabakhokhibentela, le nto ayikho mayelana nokuthi sizosebenzisa malini kodwa imayelana nokuthi yini esizoyizuza,” kusho uKaunda. Uthe ukusingatha lezi zingqungquthela akukho mayelana nokudla ukudla okuconsisa amathe kodwa kumayelana nokucobelelana ngamakhono nokuthi lingathuthukiswa kanjani izwe.