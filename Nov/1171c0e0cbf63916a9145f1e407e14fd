UNYELWE inyoni esandleni waphenduka umacaphuna kusale ngokushesha omunye umhlali waseLimpopo osekumenyezelwe ukuthi uwine iPowerball Jackpot elinganiselwa ku-R114 million. Ithikithi lathengwa eSharp Supermarket, eMakhado, eLimpopo. Umnikazi wethikithi, elingakadalulwa igama lakhe kwinkampani i-Ithuba, uthenge ithikithi ngo-R15 nje kuphela, wabe eseziqokela izinombolo. Imali ayiwinile ilinganiselwa kwizigidi ezingu-R114 242 816.50. Izinombolo eziwinile yilezi: 2, 8, 11, 13, 32 kwathi inombolo yePowerball kwaba u-3. “Ngenxa yezigidi okumele zinikezwe loyo ophumelele, siyathemba ukuthi umuntu owinile uzoxhumana nathi. Sinxusa bonke ababhejayo, ikakhulukazi abadlala eLimpopo kanye nalabo asebeke bafika kule ndawo, ukuthi bahlole amathikithi abo,” kuchaza uBusisiwe Msizi, oyiHead of Corporate Relations kwi-Ithuba. “Ukuwina u-R114 million ngokushesha kungaba umuzwa okuthusayo kumuntu osuke ewunqobile. Thina sifuna ukusiza umuntu owinile akwazi ukujabulela lezi zindaba futhi athokozele ushintsho olulandelwa ukuwina imali engaka. Sizomsiza ngokumeluleka ngokomqondo siphinde simcebise ngokwezezimali ukuze owinile ezokwazi ukusebenzisa imali ngendlela efanele,” kuchaza uMsizi. Lengqophamalando ikleliswe kunombolo 4 ezimalini eseziwinwe emlandweni weNational Lottery. Imali enkulu eyawinwa kwakungu-R232 million ngoFebhruari nonyaka. 