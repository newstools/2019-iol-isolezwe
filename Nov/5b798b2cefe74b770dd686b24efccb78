Le ntsha yasoGwini izikhalele kuNgqongqoshe ngesikhathi ehambele KwaXolo ngoLwesibili lapho ethule khona amasu omnyango wakhe wokulwa nesihlava sokuhlukunyezwa kwabesifazane nezingane. Le ntsha ikhale ngokuthi ayikwazi ukubuyela emakhaya ngenxa yokuthi emiphakathini esuka kuyona ihlale isolwa ngokweba. “Inzima impilo esiyiphilayo nathi asiyithandi, sangena kuyona ngenxa yezidakamizwa, siyadinga ukuthola usizo ukuze sisizakale,” kusho omunye wale ntsha. Uthe abanye babo bashonela emgwaqweni uma kwenzeka bexinwa ukugula. Abesilisa ababili abahlala emgwaqweni batshele uNkk Khoza ukuthi bano-matric, omunye wathi unezincwadi zokushayela kodwa osomatekisi abamqashi ngoba bembona ehlala emgwaqweni. UNkk Khoza uthembise ukuthi uzosebenzisana nezikhulu zikamasipala wendawo, nowesifunda nosonhlakahle ukuze basheshise uhlelo lokubasiza. Kube nanesiphakamiso sokuthi le ntsha uma iyiswa esikhungweni, iyiswe kude lapho ingeke ikwazi ukuthola khona izidakamizwa kalula. UNkk Khoza usuke erenki wabe eseya esiteshini samaphoyisa endaweni lapho efike wezwa ngezibalo eziphezulu zamacala okuhlukunyezwa kwabesifazane nezingane. Kubikwa ukuthi angaphezu kuka-600, amacala okuhlukunyezwa kwabesifazane abikwe esiteshini samaphoyisa sendawo kusukela ngo-2018 kuze kube yimanje. Kuthiwa u-50%, walawo macala athinta izingane ezincane zamantombazane ezineminyaka engaphansi kuka-12. Ethula umkhankaso wakhe, uNkk Khoza uveze ukuthi bazoqasha osonhlalakahle abangaphezu kuka-180, abazosiza ekulweni nesihlava sokuhlukunyezwa kwabesifazane nezingane. Uthe labo sonhlalakahle bazoqala ukusebenza ngoJanuwari ngonyaka ozayo. “Asikwazi ukuthula sisonge izandla sibona abantu behlukumezeka. Siyawunxusa umphakathi ukuba ubabike abasolwa khona bezothathelwa izinyathelo,” kusho uNkk Khoza. Osomatekisi basendaweni nabo bazibophezele ekubambeni iqhaza kulo mkhankaso. Bathe bazimisele ngisho ngokuthi imiyalezo ehlose ukulwa nalesi sihlava ifakwe ezimotweni zabo. Okunye okuvezwe ngabesilisa ukuthi uhulumeni ayifakele izibuko indaba yokuhlukunyezwa kwamadoda. Kuthiwa amadoda awabiki uma ehlukunyezwa ngoba esaba ukuthi azohlekwa. UNkk Khoza uthe bayazi ngokuhlukunyezwa kwabesilisa kanti futhi sebakhe nezikhungo.