AMADODA amabili okusolakala ukuthi abezingela ngokungekho emthethweni esiqiwini iHluhluwe Imfolozi Park abulewe ngoLwesibili. Kuthiwa ekusukeni abekade emathathu amadoda abengene esiqiwini. Obhekelele ezokuxhumana kwezeMvelo KZN Wildlife, uMnuz Musa Mntambo, uthe abasebenzi babo bebeqaphile eHluhluwe iMfolozi Park ngesikhathi behlangana namadoda amathathu ngabo-7 ekuseni endaweni okuthiwa yiMasinda phakathi esiqiwini. Amadoda abe eselwisa abasebenzi bezeMvelo kwagcina kudubuleke eyodwa amanye abaleka. “Abasebenzi bezeMvelo bawajahile amadoda kwathi esetholakele eyodwa yazama ukuhlasela umsebenzi wezemvelo isebenzisa ummese. Omunye umsebenzi uye wayidubula ngaphambi kokuthi ilimaze uzakwabo. Enye indoda iye yabaleka ngesikhathi sekudutshulwa ebingene nayo ngokungemthetho esiqiwini. Siyathemba izoboshwa maduze ngoba bekungene amadoda amathathu kwadubuleka amabili, eyodwa yabaleka,” kusho uMntambo. Isikhulu esisabambile kwezemvelo KZN Wildlife, uMnuz Ntsikelelo Dlulane, sibancomile abasebenzi bezemvelo ngokusukumela phezulu uma bebona amadoda angene ngokungemthetho esiqiwini. “Yize kubuhlungu ukushona kwabantu kodwa kwesinye isikhathi abasebenzi bethu abakwazi ukugwema lokhu ngoba impilo yabo isuke isengcupheni. Ngiyabancoma abasebenzi bethu ngokuzimisela uma bevikela impahla yethu. Sizobalekelela abasebenzi abathintekayo ngokuthi balulekwe ngokomqondo,” kusho uDlulane. Uthe amagama abashonile awakakhishwa okwamanje ngenxa yokuthi imindeni yabo ayikaziswa ngokusemthethweni. Uveze ukuthi bawu-113 obhejane asebebulelwe kulo nyaka uma kuqhathaniswa nabawu-121 ababebulewe ngalesi sikhathi ngonyaka odlule. Impilo yobhejane eziqiwini ihlezi isingcupheni ngenxa yokubulawelwa izimpondo zabo okukhalakala ukuthi zilapha umdlavuza kwamanye amazwe.