USASHAQEKILE umphakathi waseBankhara, eNorthern Cape, ngokutholakala kwezidumbu zezingane ezimbili efrijini elingasebenzi ngoMsombuluko ekuseni. Izidumbu zikaReneelwe Mosuthi (4) noThlokomelo Ndenzela (5) zitholwe ilungu lomphakathi ebelifuna okhiye basendlini. Lawa mantombazanyana angabangani agcine ukubonwa ngeSonto ngabo-2ntambama, kwabe sekubikelwa amaphoyisa ngokulahleka kwawo. Ngokusho kukanina wengane eshonile, uMmabatho Ndenzela, bezwe kumemeza umuntu othole izidumbu zezingane efrijini. UNdenzela uthe lamantombazane abe ngabangani ngenkathi umndeni wakhe uthuthela eBankhara, usuka eMothibistad ngo-2018. Uthe izidumbu zitholwe efrijini elisegcekeni komuzi ongaphesheya kwakhe. Umnikazi wendawo uyena olungisa amafriji. “Besimatasa, amaphoyisa abesagcwalisa idokodo lomuntu olahlekile emzini wami ngesikhathi kumemeza omunye umakhelwane. Sisondele kuye, sathola izidumbu ngaphakathi efrijini. Kunzima ukukholwa ukuthi sidlula phambi kwezingane kodwa singacabangi ukuthi kungenzeka zibe seduzane,” kusho uNdenzela. UNdenzela uthe usebhekene nomqansa wezindleko zomngcwabo njengoba engasebenzi futhi ebengenawo umshwayelense kamasingcwabisane. Uthe ngeke angcwabe kulempelasonto kodwa usewenzile amalungiselelo okubeka isidumbu emakhazeni. Amaphoyisa aseKuruman avule icala ngenhloso yokuphenya ngembangela yokufa kwezingane. UCommander John Taolo Gaetsewe noMajor-General Johan Bean banxuse amalungu omphakathi ukuba akhuze izingane ngokudlalela ngasemafrijini angasebenzi.  