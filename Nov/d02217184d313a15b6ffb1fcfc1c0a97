Ngokusho kukaMnuz Sanele Mbatha, sekuphele isonto iloli lingaphakathi endlini abaphathi balo bengezi ukuzolilanda. Ngaphandle kokukhalakathela endlini, uMbatha uthe kulimale ifriji, izitsha, amabhodwe, ukudla, iTV, isitofu nokunye. “Kuyimanje ugesi awusebenzi ngoba lagqashula izintambo ngenkathi liphonseka endlini,” kuchaza uMbatha. Uthe okubuhlungu wukuthi akasekho ovelayo ukuzosho ukuthi iloli ngelikabani emuva kokuthi umshayeli nayehamba naye bagcina ukubonakala ngosuku okwenzeka ngalo ingozi. “Iloli lalikade lilayishe ukudla okudliwa yizingane ezikoleni zendawo. Ababehamba ngalo, ukudla bakukhipha bakucelela indawo komunye umuzi kwaba ukubagcina kwethu ngalelo langa,” kusho uMbatha. Unina kaMbatha uNkk Mtshali, uthe abakwazi kwenza mnyakazo ngisho nomncane kulo muzi ngoba iloli livimbile. Angisalali ekhaya ngoba umuzi udilikile futhi ngesaba ukuthi nengxenye esele kungenzeka idilike,” kuzikhalela uNkk Mtshali. Uthe indawo ekhona isendlini yomxhaso kodwa nayo ayiphephile ngoba iloli lincikene nayo, okungagcina kuholele ekutheni nayo ilimale ngokuhamba kwesikhathi. “Asisaphephile impela ngoba kukhona asebeqala ukulicwiya. Sekucwiywe ibattery kanti nodizili nawo usukhishiwe,” kuchaza uNkk Mtshali. Uthe wesabela ukuthi abacwiya iloli bangase babalimaze ngoba bebona ukuthi bangahle babe yisiphazamiso ekutheni baqhubeke nomsebenzi wabo. Udaba ulubikile emaphoyiseni kodwa amtshela ukuthi ayikho into angayenza. Uthi amtshele ukuthi makalinde abanikazi balo kuqala nabomshwalense. Ikhansela uMnuz Otto Ntombela, lithe nalo selizame ngazo zonke izindlela ukuxhumana nabanikazi beloli ukuthi bazolikhipha kodwa kunalokho babika imbiba nebuzi. “Inkinga wukuthi sebeyangibalekela abanikazi balo, nezingcingo zabo abasazibambi, manje angisazi ukuthi kuzomele kwenziwe njani,” kusho uNtombela. Uthe bake bazama ukuthi bathole ugandaganda ozolidonsa kodwa bavinjwa wukuthi kunenye indlu eduzane kakhulu nayo engathinteka uma bezama ukulidonsa iloli. Ozibize ngoTyrus, uvumile ukuthi iloli lingaphansi kwempani yabo, wathi yigatsha labo eliseMpangeni okumele lilungise inkinga. Uzwakalise ukumangala ngokuthi kuze kube yimanje iloli alikakhishwa endlini. “Ikhansela lakuleya ndawo langithinta ngalitshela ukuthi sizothumela ihhovisi eliseMpangeni ukuthi bayolikhipha,” kusho yena. Wethembise ukuthi uzophinde axhumane nehhovisi labo eliseMpangeni, abazise ukuthi kunemibiko ethi abakayi ukuyokhipha iloli labo elakhalakathela emzini womuntu. Mayelana nokuthi bazokwazi yini ukunxephezela umndeni ngokwenzekile, uTyrus ucele izinombolo zocingo zabanikazi bomuzi wathi ufuna ukuzikhulumela mathupha nabo.