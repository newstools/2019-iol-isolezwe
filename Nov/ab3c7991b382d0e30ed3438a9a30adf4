KUSHAYISANA izinkulumo ngodaba oseluphenduke undabuzekwayo, lokuthi siyabheda isimo kumnikazi wendawo yobumnandi, Eyadini Lounge, uJabulani “Mjey” Zama osekudume ukuthi udlelwe izimoto. Izimoto zikaMjey okuthiwa zidliwe yiRolls Royce Ghost ebhalwe uWeldish-ZN neMercedes-Benz GLE Coupe 63 S AMG ebhalwe isidlaliso sakhe uJMoney-ZN. Ezithombeni ama-number plate akhishiwe kodwa embhalweni ochaza ngazo abhaliwe. Izithombe zazo ezisabalele ezinkundleni zokuxhumana, zithathwe kwi-website yePark Village Auctions, okuyinkampani edayisa impahla esidlangalaleni. Ekhuluma naleli phephandaba uMjey uthe: “Uma uzidayisela uthola imali engekho, ngicele laba ukuthi bangidayisele zona ngizothola imali engcono. Kukhona imishini engifuna ukuyithenga.” Imishini, yigama elibuye lisetshenziswe ukuchaza amaloli nogandaganda njengoba ephinde abe nenkampani yokwakha imigwaqo. Uthe kungabuzwa nakubo laba abadayisayo, bazokufakazela lokhu akushoyo. Isolezwe ngeSonto lithinte uKeith Green oyisikhulu sakwaPark Village Auctions, othe akakwazi okokuthi zidliwe izimoto kodwa yena usiza uMjey ngokumdayisela izimoto zakhe. “Engikwaziyo wukuthi ngicelwe uMnuz Zama ukuthi ngimdayisele izimoto zakhe nokuzothi uma sezidayisiwe kube nengxenye yemali esiyihambisa ebhange elithile. “Kuyamangaza-ke ukuthi sekukhona abasho okuthandwa yibona ekubeni bengayazi imininingwane ephelele,” kuchaza uKeith. NgoLwesihlanu kubuye kwakhishwa isitatimende egameni likaMjey. “Ngenxa yokuqagela okuningi nokudideka okukhona mayelana nezimoto zikaJ (Jabulani) T (Thamsanqa) Zama okuthiwa zidliwe, kungamampunge lokho. Umnikazi wezimoto uqobo uJT Zama uzidayisa esidlangalaleni njengoba kubonakala. Uma kukhona ofuna ukuzithenga, engakwenza lokho ngokukhululeka. Ngicela niqonde ukuthi azikho izimoto ezidliwe. Siyathemba ukuthi lesi sitatimende sicacisa konke.” 