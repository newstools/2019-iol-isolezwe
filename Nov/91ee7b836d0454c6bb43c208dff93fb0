URamaphosa ukusho lokho esitatimendini esithunyelwe kwabezindaba. ULuyanda Botha (42) owayesebenza ePosini ugwetshwe ngoLwesihlanu odilikajele abathathu neminyaka emihlanu ngaphezulu emuva kokuzivumela amacala okudlwengula amabili, elokubulala umufi nokuphazamisa ukusebenza kwengalo yomthetho. URamaphosa uthe abenza amacala afuze lawa kufanele bazi ukuthi izinkantolo ngeke zibayeke, bazobanjwa futhi bagwetshwe kanzima. “Siyisizwe saphatheka kabi ngokubulawa kuka-Uyinene nabanye okubalwa oJesse Hess, Leighandre Jegels, Janika Mallo nezingane ababulawa ngabesilisa. Lolu dlame olubhekiswe kwabesifazane lubi futhi siyalugxeka. Kufanele lugwemeke ngokushesha,” kusho uRamaphosa. Uthe uhlelo lwasePhalamende lokulwa nalesi sihlava lusezithebeni maduze luzolunga. “Ngayalela uhulumeni ukuthi kufanele uphendule isikhalo sabesifazane. Uhulumeni waphendula ngempela njengoba ubeke eceleni * -R1.6 billion ukuze kwenziwe uhlelo lokulwa nalesi sihlava,” kusho uRamaphosa.