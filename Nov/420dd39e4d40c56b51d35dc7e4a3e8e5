Umndeni kaNksz Wandile Hlophe (18), usaba ukuthi kukhona okwamehlela njengoba anyamalala nosana olunezinyanga ezimbili. Unina, uNksz Khethiwe Hlophe, uthe ngisho uyise wosana uveze ukuthi akayazi indodakazi yakhe. Elandisa Isolezwe uNksz Hlophe, uthe indodakazi yakhe yanyamalala ngoSeptemba 23. “Wahamba ekhaya ngezithuba zabo-9 ekuseni ephethe usana eyolugoma emtholampilo oseduze. Ubevele ehamba ngezinyawo uma eya emtholampilo. Kwaphela usuku engabuyi. Kuyinkinga nokumthinta ngoba akanalo ucingo,” kuchaza uNksz Hlophe. Uthe ucingo lukaWandile waluphucwa ngamaphara esakhulelwe, eya khona emtholampilo ngezinyawo. Utshele Isolezwe ukuthi waya emtholampilo ngakusasa ukuyobheka ukuthi indodakazi yakhe yafika yini khona ngosuku eyanyamalala ngalo. Ngokwamabhuku asemtholampilo, wathola ukuthi uWandile wafika wagoma usana, wahamba ngabo-2 ntambama. “Kuyacaca ukuthi okwamehlela kwenzeka endleleni esuka emtholampilo njengoba engafikanga ekhaya. Sawabikela amaphoyisa noyise wengane wabuzwa kodwa naye uthi akamazi. Kuyasolisa ukunyamalala kwakhe ngoba kakulula ukuthi angahamba izindlela zakhe nosana, ashiye uyise walo. Sengiye kubantu abayisihlanu abahlola ngokwesintu ngizama ukulandela umkhondo,” kusho uNksz Hlophe. Ukhale ngokuthi kunzima nokuhamba ethungatha indodakazi yakhe ngoba uyedwa ekhaya, akekho nomsizayo. Uveze ukuthi usana olwaduka nendodakazi yakhe ngolwentombazane. Uthe kakukho okwaqoqwa yindodakazi yakhe kodwa yahamba ikhombisa ukuthi iyabuya. Uthe babheke zonke izimpahla, ngisho ezengane wazishiya, okusho ukuthi wayengakuhlelile ukunyamalala kwakhe. Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo lokunyamalala komuntu. Uthe kusaphenywa ngokunyamalala kukaWandile, umkhondo wakhe kawukatholakali.