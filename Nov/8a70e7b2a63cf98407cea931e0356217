Ngokomphumela wophenyo olusanda kwenziwa, kuthiwa izisebenzi zisebenzise i-data engaphezu kuka-65%, zenza izinto ezingahlangene nomsebenzi. Lokhu kuvele embikweni owethulwe wuphiko iMunicipality’s Information Management Unit (IMU), emuva kokuphenya ngezizathu zokuhamba kancane kwe-internet emkhandlwini. Amakhansela nezikhulu bebehluleka ukuxhumana neminye iminyango ngama-email emasontweni embalwa edlule emuva kokuthi i-internet kade ingasebenzi. Omunye umsebenzi womkhandlu ocele ukungadalulwa, uthe ama-emails iyona ndlela abantu abaningi abancamela ukuxhumana ngayo. “Uma i-internet ingekho noma ihamba kancane kusho ukuthi akusebenzeki kahle njengoba kusuke kungaxhumaneki,” kusho lo msebenzi. Uthe banazo izingcingo nezinye izindlela zokuxhumana kodwa bakholelwa kakhulu kuma-emails. “Sincamela ukusebenzisa ama-email ngoba anobufakazi bento esuke ikhulunyiwe,” kusho lo msebenzi. Ngemuva kwezikhalo eziningi mayelana nokungasebenzi kwama-email, kube sekwenziwa uphenyo. Abasebenzi bazisiwe ngoMsombuluko mayelana nezizathu zokungasebenzi kwama-email emkhandlwini. I-IMU ichaze ukuthi inkinga ibincike ekusebenzeni kwama-emails obekudalwa ukuhamba kwancane kwe-internet. Okhulumela uMkhandlu weTheku, uMnuz Msawakhe Mayisela, uthe umasipala wabo mkhulu ungalindela ukuthi ube nezingqinamba ekusebenzeni kwe-internet. “Yebo siyavuma ukuthi kuke kwakhona ukuphazamiseka kokusebenza kwama-email kodwa lokho akuzange kube nomthelela omubi ekubhekaneni nomsebenzi wethu wokuhambisa izidingo kubantu. “Mayelana nezisebenzi ezisebenzisa i-internet ngendlela engafanele, zikhona izinyathelo esizenzayo zokubhekana nalokho,” kusho uMayisela. Uthe bajabule ngomsebenzi owenziwa i-IMU ehlale njalo isukumela phezulu uma kukhona izikhalo ezikhona. Umholi wekhokhasi yeDA eThekwini, uNksz Nicole Graham, uthe kuyabakhathaza ukuthi abasebenzi bachitha isikhathi esiningi kwi-internet. “Sinenqwaba yabantu abalindele ukulethelwa izidingo kodwa izisebenzi zichitha isikhathi zihleli kwi-internet,” kusho uNksz Graham. UMnuz Mdu Nkosi we-IFP uthe umphumela wophenyo lwe-IMU ukhombisa ukuthi izisebenzi zikamasipala aziziphethe kahle.