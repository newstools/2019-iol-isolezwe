IGWETSHWE udilikajele yabhanselwa ngeminyaka engu-15 indoda eyazenza isiguli kanti ifuna ukubulala inyanga. INkantolo yesiFunda eMelmoth igwebe uZamokuhle Mboniseni Qwabe (34) ngeledlule ngaleli cala. Isitatimende esithunyelwe amaphoyisa KwaZulu-Natal sithe uQwabe wazenza umuntu ofuna usizo lokwelashwa yinyanga uMnuz Khokhi Jacob Sibiya (64). Kuthiwa ngosuku olwandulela uKhisimusi wango-2017 umufi wayehamba ngeveni nendodana yakhe ngesikathi begibelisa uQwabe nomfowabo oneminyaka engu-50. “Ngesikhathi iveni selisemgwaqweni oseSgodiphola Reserve, uQwabe wadonsa isibhamu wadubula uSibiya owashonela endaweni yesigameko. Indodana yakhe yazama ukubaleka ngeveni kodwa yaphunyuka kwaholela ekutheni igingqike,” kusho isitatimende. UQwabe nomfowabo baphuma evenini babaleka. Icala beliphenywa amaphoyisa aseBabanango. “Uphenyo lwamaphoyisa olunzulu lwawaholela kubo kaQwabe eShowe ngoSepthemba ngonyaka odlule. Ubelokhu egcinwe esitokisini ngesikhathi sokuqulwa kwecala. UQwabe ube esegwetshwa udilikajele ngokubulala neminyaka engu-15 ngokwakha itulo lokubulala. Umsolwa wesibili usagcinwe ezitokisini njengoba esalindele ukuqulwa kwecala,” kusho isitatimende. UKhomishana wamaphoyisa KwaZulu-Natal, uLt General Khombinkosi Jula, ulishayele ihlombe ithimba labaphenyi ngokuzinikela kwalo ekutheni kugwetshwe umbulali. Kwenzeka lokhu nje, nangoJulayi kwaboshwa abesilisa ababili abasolwa ngokubulala inyanga ezenza abafuna usizo emzini wayo eRorkes Drift, eHelpmekaar. UMnuz Bonayiphi Simon Mbatha (65), wadutshulwa amadoda amabili ekuthiwa angena endlini ezenza iziguli ezizofuna ukuzokwelashwa. Kuthiwa la madoda ayidubula ifulathele isathaka imithi, yashonela khona lapho. Okhulumela amaphoyisa KwaZulu-Natal, uCapt Nqobile Gwala, wathi abasolwa ababili bazobhekana necala lokubulala nelokutholwa nezibhamu. “Amaphoyisa ase-Helpmekaar avule icala lokubulala ukudutshulwa komelaphi wendabuko (65),"  kusho uGwala.