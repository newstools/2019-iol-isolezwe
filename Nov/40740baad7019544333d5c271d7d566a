NgeSonto kutholwe isidumbu sikaPrecious Ramabulana, obenza izifundo zePublic Management eCapricorn TVET College, ophikweni lwaseRamokgopa, endlini abeqashe kuyo. Omunye obefundisa umufi, uMnuz Stephen Mashitisho, ubhale ekhasini lakhe ku-Facebook ukuthi uphelelwa amazwi ngenxa yokubulawa kwesitshudeni sakhe. “Ngiphelelwa amagama engingawasho. Lona ubengumfundi wami obekhaliphile kakhulu. Ubeyithanda imfundo, esebenza kanzima. “Ubeyithakasela impilo kodwa kwaba khona umuntu onomhawu, wabe esemphuca impilo.” Uthe: “Lo mhlaba usunjani nje? Isiphi isisombuko esingaqhamuka naso ukuqeda lolu dlame olungaka olubhekiswe kubantu besifazane nezingane? INingizimu Afrika yayikade iyindawo enhle kodwa manje akusenjalo. Lo muntu yindodakazi yomuntu, umngani, ubefuna ukuba wutho kusasa kodwa ngeke kusenzeka. “Singamadoda kumele sikuqede lokhu. Kumele sibavikele abantu besifazane. Kumele sibike ngalezi zigameko zokuhlukumeza. Kumele ushintsho luqale ngathi,” kusho uMashitisho. Abantu baphawulile ekhasini likaMashitisho, bekhala ngalesi sihluku. Imizamo yokuthola amaphoyisa aseLimpopo izolo ayizange iphumelele.