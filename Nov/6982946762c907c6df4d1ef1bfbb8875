UNkk Phakamile Hlubi-Majola, okhulumela iNational Union of Metalworkers of South Africa (Numsa), uthe abakwaSAA abakaze bakhulume nezinyunyana futhi abaneme ngesenzo sabo. “Sifuna kube nophenyo olunzulu ngokudliwa kwemali ukuze kujeziswe izikhulu ezithintekayo. Ngeke sivume ukuthi kudilizwe abasebenzi, sizoba nesiteleka esizothikameza ukusebenza kweSAA. Sesiyitholile incwadi esigunyaza ukuthi siteleke,” kusho uNkk Hlubi-Majola. Uthe kuyabaxaka ukuthi iSAA yenze isimemezelo sokudiliza abasebenzi ekubeni ngeledlule izikhulu zakhona bezithe alukaphothulwa uhlelo olusha lokusebenza oluthinta ukongiwa kwemali. “Siyasigxeka isenzo se-SAA ngoba nozakwethu beCabin Crew Association abazi lutho ngezinhlelo zokudiliza abasebenzi kodwa bezwe ngazo kwabezindaba. Besikhuluma nabakwaSAA sicela ukuthi banyuse amaholo abasebenzi ngo-8% kodwa abakwenzanga lokho. Sibone abashayeli bamabhanoyi benyuselwa amaholo ngo-5.9% njengoba sekukhulunywa indaba yokudiliza. Sisola ukuthi basabisa abasebenzi ngokuvele benze lesi simemezelo,” kusho uNkk Hlubi-Majola. UNkk Zanele Sabela, okhulumela iSouth African Transport and Allied Workers, uthe abaneme ngokuthi iSAA yazise abasebenzi ngezinhlelo zokubadiliza ngokukhipha isitatimende kwabezindaba. “ISAA ayikaze isitshele siyizinyunyana ngalesi sinqumo sokudiliza. Bacishe bafinyelele ku-1 000 abantu okuthiwa bazodilizwa. Ngokujwayelekile kufanele kulandelwe isigaba * -189 kungavele kudilizwe abantu. Lesi sigaba sikubeka kucace ukuthi kufanele kuxoxwe kuqala ngaphambi kokwenza isimemezelo sokudiliza,” kusho uNkk Sabela. UMnuz Deon Fredericks, isikhulu esibhekele izimali kwaSAA, sitshele abezindaba ukuthi azikaqali izinhlelo zokudiliza kodwa bacele ukuxoxa nezinyunyana ezingafikanga ngoMsombuluko. Uthe zonke izinhlaka ezithintekayo ziyazi ngohlelo lokudiliza kodwa ukuxoxa nezinyunyana yikhona bezokuqala. Uveze ukuthi ukudiliza abasebenzi abangu-944 kuzokonga uR700 million futhi kuzodilizwa wonke umuntu kusukela kubaphathi kuya kubasebenzi. Uthe njalo uma kunezindaba ezimbi ngeSAA balahlekelwa nguR100 million.