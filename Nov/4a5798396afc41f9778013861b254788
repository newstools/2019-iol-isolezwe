UMnuz Lethabo Nkoana (25), kuvele ukuthi bekunesixakaxaka ebezama ukusixazulula ngaphandle kwehholo obekunomhlangano ngesikhathi kuqhamuka umsolwa wesilisa emdubula. Ushonele endaweni yesigameko, kwathi omunye we-ANCYL, obeyingxenye yabebehlela lo mhlangano wadubuleka esandleni. Umsolwa kuthiwa ubalekile endaweni yesigameko. UNksz Sizophila Mkhize, okhulumela iNYTT, uthe ngenxa yalesi sigameko banqume ukuba bamise izinhlelo zabo okwesikhashana. “Emuva kokubona lokhu sikhethe ukuba okwamanje simise izinhlelo zethu. Ithimba lizohlangana kusasa (namhlanje) bese sithola indlela eya phambili. Esingakuqinisekisa wukuthi ingqungquthela isazoqhubeka njengokuhlelwa kwayo,” kusho uNksz Mkhize. Mayelana nokufa kwaleli lungu, uthe: “Esikwaziyo okwamanje wukuthi umufi udubuleke ngaphandle kwehholo, sishiyele amaphoyisa ukuba azophenya, athole nomsolwa. Umsolwa obonwe ngabaningi kuthiwa ubelokhu ehlezi emotweni. Ube esephuma ezodubula. Maqede wangena kwiGolf 7 wabaleka. Ngeke sisho okwamanje ukuthi obulewe bekuvele kuhleliwe noma ubeqondiwe.” Ngokwezinhlelo zabo zakamuva le ngqungquthela ye-ANCYL kulindeleke ukuba ihlale ngoMashi 26 kuya ku-30 ngonyaka ozayo. Isitatimende esithunyelwe yileli thimba kwabezindaba, siveze ukuthi sebeyile ukuyobhonga emswaneni emndenini kamufi. Kulesi sitatimende abaholi bathe bakhathazekile ngalolu dlame olwenzekile eTshwane njengoba bevakashela izifundazwe ezehlukene kuze bazazise ngengqungquthela. “Sikhathazekile kakhulu ngokubulawa kwelungu le-ANCYL nokulimala kwelinye ilungu eliphuthunyiswe esibhedlela. Siyanxusa ukuba abantu abasha, amalungu angazibandakanyi odlameni,” kusho isitatimende.