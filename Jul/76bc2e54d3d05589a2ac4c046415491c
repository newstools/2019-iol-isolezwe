Inyunyana ibhalele umnyango yenze iziphakamiso ezehlukene okubalwa kuzo ukusungulwa kwethimba lamaphoyisa elizobhekana ngqo nendaba yezokuphepha ezikoleni. Okunye ekuphakamisile wukuthi kumele kuqashwe onogada abazokhokhelwa wumnyango abazoqapha ezikoleni. UMengameli weNatu uMnuz Allen Thompson, uthe bathole impendulo ivela kuNgqongqoshe kazwelonke uNkk Angie Motshekga ngalezi ziphakamiso. Uthe lokhu kusho ukuthi ezinye zezinto ezibakhathazayo zizoxazululeka. “Sikhala kakhulu ngokuthi njengoba kuvuliwe ezikoleni manje othisha bayasaba ukuhlala bafundise ntambama noma ekuseni ngoba akusaphephile ezikoleni. Sifuna ukuthi leli thimba esifuna lisungulwe lihlanganise zonke izinhlaka okubalwa umnyango wezokuphepha komphakathi, owezimali okuyiwo ozofaka imali kanjalo namaphoyisa,” kusho uThompson. Uthe kumele kuleli thimba kufakwe nezinyunyana zothisha ngoba yizona ezazi usizi lwansuku zonke lothisha. Isolezwe liyibonile incwadi ephendula iNatu lapho iveza ukuthi izomenywa uma sekuqale uhlelo lokubhunga ngezinto ezithinta ukuphepha. UThompson uthe kuphakanyiswe nokuthi amavolontiya onogada abazoqashwa ukuthi agade ezikoleni zesifundazwe azonikwa uR2 398 ngenyanga. Lesi siphakamiso senziwe emkhandlwini obhunga ngezindaba zothisha ngoLwesibili kanti umnyango ubufuna ukuthola uvo lwezinyunyana. “Asifuni babizwe ngamavolontiya ngoba bayasebenza. Uma besebenza sifuna banikwe imali engekho ngaphansi kweholo elibekwe nguhulumeni elisuka kuR3 000 ngenyanga. Asihambisani nokuthi banikwe imali engaphansi kwale,” kusho uThompson. Uthe uma begada akumele babizwe ngamavolontiya ngoba ngeke basebenze ngokuzikhandla. UNobhala weSadtu uNksz Nomarashiya Caluza, uthe bayasamukela isiphakamiso sokuthi kuqashwe onogada abangu-3 267 ezikoleni ezingenabo wathi kumele banikwe izinsiza kusebenza. Uthe abafuni ukuthi babe yitoho kodwa baqashwe ngokugcwele futhi bagqoke umfaniswano wokusebenza. “Sifuna baqeqeshwe labo nogada babe nazo zonke izinsiza kusebenza. Othisha bayasaba kukhona namanje abasatshiswayo ngakho kubalulekile ukuthi onogada babekhona ezikoleni.”