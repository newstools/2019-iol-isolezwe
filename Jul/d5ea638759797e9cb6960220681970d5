ZILOKHE zimnethe njalo ezinkantolo zakuleli uMvikeli womphakathi u-Adv Busisiwe Mkhwebane osekuchithwe omunye umbiko wakhe. NgoMsombuluko inkantolo enkulu ePitoli ichithe izincomo ezaphakanyiswa uMkhwebane kumbiko awethula ngophenyo ayelwenza ngoNgqongqoshe wamaBhizisni kaHulumeni kuleli uMnuz Pravin Gordhan. UMkhwebane uthole uGordhan enecala lokusungula igatsha elaziwa nge-rogue unit, elaliphenya izigilamkhuba eSars ngokungemthetho, eyasungulwa ngesikhathi esanguKhomishana weSouth African Revenue Services (Sars). Ngaphezu kwalokho, uGordhan usolwa ngokuthi waphula umthetho ngokunika lowo owayeyiPhini likaKhomishana wakwaSars uMnuz Ivan Pillay, impesheni kungakashayi isikhathi. Leyo mpesheni wayisayina ngo-Agasti 2010. UGordhan uphikise umbiko kaMkhwebane enkantolo wathi awukho semthethweni, awulona iqiniso futhi ugcwele amaphutha. Ngesikhathi linquma ijaji ngoMsombuluko lithole ukuthi uMkhwebane kwakungamele aphenye ngisho ukuphenya ngokwenziwa uGordhan eSars. “UMvikeli Womphakathi kwakungamele alusukumele udaba lukaGordhan ngoba luthinta into eyenzeka eminyakeni elishumi edlule,” kusho uJaji Sulet Potterill. Imigimo yoMvikeli Womphakathi iyalinqanda ihhovisi lakhe ekuphenyeni ngezinto osekuphele iminyaka engaphezulu kwemibili zenzeka. UPoterrill uthe uGordhan ubenelungelo lokuvimba izincomo zikaMkhwebane kulolu daba. Uthe lokho ngeke kwehlise isithunzi sehhovisi loMvikeli Womphakathi. Ngaphezu kwalokho uPoterill uthe kunezingxenye zombiko kaMkhwebane ebezingaqondakali futhi zingacacisi ukuthi uzama ukuthini. UPoterrill uthe akusiyona indawo yakhe nokho ukunquma ukuthi ngabe uMkhwebane kusamufanele yini ukuba nguMvikeli Womphakathi. Kuvela lezi zindaba nje, ngeledlule iNkantolo yoMthethosisekelo ichithe uMkhwebane yathi waqamba amanga odabeni oluthinta uphenyo lweBhange loMbuso. Inkantolo enkulu yachitha isinqumo sakhe sokuthi ibhange i-Absa kumele libuyise uR1.1 billion kwibhange lombuso ngoba latakulwa leli bhange ngesikhathi sobandlululo. Ngenxa yalokho uMkhwebane wayalalewa ukuthi akhokhe imali ecela kuR900 000, ephaketheni lakhe wezindleko zecala. Inkantolo ithole ukuthi akazange ahambise ngendlela uma enza uphenyo futhi waqamba amanga, wangalandela imigomo yehhovisi loMvikeli woMphakathi. 