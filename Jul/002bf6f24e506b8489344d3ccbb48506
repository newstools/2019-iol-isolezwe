UMnuz Mthokozisi Nxumalo (30) odabuka KwaLindizwe, KwaNongoma, ukhethwe kwesokuhola lolu phiko lwentsha engqungqutheleni ebisoLundi ngempelasonto. UNxumalo uqumbe phansi uDkt Andile Biyela obeshisisa umbango wesikhundla. Umholi weqembu uDkt Mangosuthu Buthelezi akakufihlanga kule ngqungquthela ukuthi iSadesmo, ibukeka ifadabala njengoba ezikhungweni zemfundo ephakeme kukhonya i-EFF nokuyinto engamphathi kahle. UNxumalo ukhulele kuyo i-IFP wahola nasezinhlakeni zabafundi iSadesmo. Engxoxweni yakhe neSolezwe, uNxumalo uthi usizwe kahle lesi sikhalo sikaShenge futhi yena nozakwabo akhethwe nabo bazofingqa imikhono bapheshe lapho kuvuza khona. "I-IFP yiqembu elaziwa ngokuxhumana nabantu emazingeni aphansi nokuyinto okufanele ingapheli. Sinikwe umsebenzi wokuvuselela amaziko ahlale ephila bese sisungula namanye kuyo yonke indawo,’’ kusho uNxumalo. UNxumalo uphinde abone esikhulu isidingo sokuthi kuqhakanjiswe imigomo nezimiso zomholi weqembu uShenge. Ihhovisi lomholi wentsha ye-IFP lisebenza kakhulu nelomholi uShenge nokuzobasiza ngokuncela embeleni ogwansile kaShenge. Enye into ayibalulile uNxumalo wukufundiswa kwamalungu abo ngepolitiki ukuze babambe iqhaza elibonakalayo kuyoyonke indawo lapho bekhona. I-IFP ikhombise okukhulu ukumethemba engakangeni kulesi sikhundla njengoba imjube ukuba abe yilungu lePhalamende. Ungelinye lamalungu asemancane kakhulu ePhalamende. Ungena esikhundleni sikaMnuz Mkhuleko Hlengwa naye ofike ePhalamende esemncane kodwa wayibamba kwacaca. UNxumalo uthe kukhona ukukhathazeka ngokufadabala kwezinhlaka zentsha eqenjini nokuyinto edinga ukulungiswa ngokushesha. "Inkomfa inginike umsebenzi ocacile nje okufanele ngiwenze ngobuqotho. Ngeke sifihle ukuthi iSadesmo ayenzi kahle ezikhungweni zemfundo ephakeme, konke lokhu wumsebenzi okufanele siwenze ibuyelwe yisithunzi," kuchaza uNxumalo Uthe akanalo uvalo ngokusheba izikhundla esokuba wumholi wentsha nesokuba yilungu lePhalamende. Uthe unalo iqhinga lokukubamba kanye kanye kungaxabani. Uveze ukuthi iPhalamende linazo izinsuku elizibeke eceleni ukuze amalungu alo ayosebenzela amaqembu awo. Okunye okumkhululayo wukuthi akakhethwanga yedwa kukhona nabanye abasezikhundleni ezahlukene azokwabelana nabo ngemisebenzi yeqembu nokuzokwehlisa umthwalo. Uthe futhi basazoqoka amanye amalungu amabili okwengeza ukuze basebenze kahle bafinyelele zonke izindawo.