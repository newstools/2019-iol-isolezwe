Umphakathi wakwaSomkhele nakwaShikishela ubukhala ngokungabikhona kwamanzi endaweni. Lokhu kwenze uNgqongqoshe wezokuThutha nokuPhepha KwaZulu-Natal uMnuz Mxolisi Kaunda wabiza umhlangano ophuthumayo nezinhlaka zomphakathi kanjalo neMeya yaseMkhanyakude ukuze kuxazululwe isimo. Ezinye zezikole kuthiwa ziphazamisekile ngenxa yokuvalwa komgwaqo. Omunye wothisha ocele ukungavezwa, uthe kusuka ngoLwesithathu akufundwa ngenxa yalo mbhikisho. Uthe bekunzima ukufinyelela esikoleni sakhe ngenxa yokuthi bekuvalwe ngamatshe nangezingodo kushiswa namathayi. “Kuba nzima uma umbhikisho ugcina usufinyelela ezikoleni ngoba abafundi bayaphazamiseka. Maduzane sizobe sibhala izivivinyo ezandulela ezokugcina ngakho kudingeka siqinise kakhulu singaphazamiseki,” kusho uthisha. Okhulumela umnyango wezeMfundo, uMnuz Kwazi Mthethwa, unxuse umphakathi ukuthi ungaphazamisi izikole uma ufuna izidingo. Uthe usuku olulodwa kuphazamiseke ukufunda abafundi bayalahlekelwa. “Siyanxusa ukuthi noma kungathiwa izikhalo zithini kodwa umbhikisho ungafinyeleli ezikoleni. Kuke kwaba khona esinye isehlakalo kwesinye izikole lapho abantu bebexabana ngaphandle kwesikole, omunye ubalake wangena esikoleni obemhlasela wamlandela wafike wamgwaza wafela esikoleni,” kusho uMthethwa. UKaunda unxuse umphakathi ukuthi ungacekeli phansi ingqalasizinda uma uteleka. “Umphakathi unalo ilungelo lokuteleka kodwa akumele ucekele phansi ingqalasizinda. Emhlanganweni umasipala uchazile ukuthi kukhona uhlelo lokuhlinzeka umphakathi ngamanzi oluzophothulwa ngoDisemba nonyaka ukuze umphakathi uthole amanzi.”