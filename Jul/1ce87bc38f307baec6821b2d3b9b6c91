UNkk Philomena MaMthembu Hlophe ophethe indawo okugcinwa kuyo impahla yabadayisi basemgwaqweni u-Anderson phakathi kwerenke yaKwaNdengezi neyaseClermont, ePinetown uthe ushayelwe ngamaphoyisa amtshela ukuthi kuyasha ngabo-2 ezintatha zayizolo. “Ngishayelwe izicishamlilo safika kanye nazo la ePinetown. Zizamile ukucisha kodwa ngebhadi ayikho impahla esindile njengoba konke kushe kwaba wumlotha. Saqala ngabo-1980 ukudayisa ezitaladini zasePinetown kodwa siyaqala ukubhekana nesimo esinzima kanje. Kusolakala ukuthi umlilo uqalwe yilaba abahlala kujantshi wesitimela kusho ukuthi bebebasile wase umlilo ubhebhetheka ushisa impahla lapha,” kusho uNkk Hlophe. Ucele noma wubani ongaba nosizo ukuba alekelele abadayisi abashelwe yimpahla ikakhulukazi uMasipala weTheku esho nokuthi akukho lapho abadayisi bethatha khona. Abadayisa izinkukhu oNksz Magaret Hadebe (54), Nksz Borcas Phakathi (56), uNkk Thandi Mabaso (69) noMnuz Mzingelwa Gama (79) bebekhalela izinkukhu zabo ezishe ziphila zaba ngamalahle. “Awukwazi nokubona ukuthi bekuyinkukhu enjani, zife zaphela izinkukhu zethu . Sicela uMasipala weTheku usinxephezele ngoba siyarenta ukugcina impahla yethu lapha. Sikhokha uR40 ngesonto noR400 wephemithi yezinyanga eziyisithupha. Siziphilisa ngokudayisa izinkukhu asazi sizokwenzenjani ngoba silahlekelwe yimpahla kaR2 000 umuntu emunye,” kusho uNksz Hadebe. UMnuz Jackson Rooimes owenza izicathulo, azikhande aphinde adayise nezintsha, uthe ulahlekelwe yimpahla kaR80 000 ngoba ubesanda kuthenga impahla yenyanga futhi kunezicathulo zabantu ezibizayo abezozilungisa kodwa ezishile. Kuyimanje angazi ukuthi ngizothathani ngiyihlanganise nani ngoba abantu bazozifuna izicathulo zabo,” kusho uRooimes. Uthe unezingane ezine azondla ngokudayisa emgwaqweni njengoba eyokugcina ineminyaka emibili. Ucele uMasipala weTheku ukuthi ubanxephezele ngoba abanawo umshwalense wosomabhizinisi kwazise basebenzela ukuxosha ikati eziko. Uveze ukuthi ngesonto ubekhokha uR70 ukugcina impahla yakhe kule ndawo eshile bese eba nephemithi kaR139 yezinyanga ezintathu. UMnuz Craig Peters oyi-Acting Divisional Commander ePinetown Fire and Emergency Department, uthe abasebenzi ababheka amaCCTV kaMasipala weTheku babone umlilo otshanini obungakujantshi wesitimela kwathi izicishamlilo seziphuthuma khona zezwa umsindo wento eqhumayo, kwase kusha amalangabi. Uthe kushe amaveji, inyama, iziphuzo, izinkukhu, izingubo zokugqoka nokunye. Ikhansela lendawo uNkk Mel Brauteseth lithe lisola ukuthi amaphara yiwona aqale umlilo ngoba egodola kodwa ahluleka ukuwulawula njengoba ushise impahla yabahwebi basemgwaqweni. “Bekukhona izitofu zegesi eziwu-40, izinkukhu ezilinganiselwa ku-80 nempahla ehlukene. Yonke into ishe yaba amalahle, ” kusho uNkk Brauteseth. UCaptain Nqobile Gwala wamaphoyisa KwaZulu-Natal uthe ukhona umlilo oshise impahla yabadayisi basemgwaqweni, akekho olimele. UMnuz Msawakhe Mayisela okhulumela uMasipala weTheku uthe imbangela yomlilo ayaziwa kodwa kuthiwa uqale ngakujantshi wesitimela wagcina usushisa indawo egcina impahla yabadayisi basemgwaqweni. Uthe bangaphezu kuka 300 abadayisi akade bebeka impahla engabiza uR300 000 kuleya ndawo. “Kukhona ingqalasizinda yakwaMTN yentengo kaR17 million neyakwaVodacom esingakayitholi intengo yayo,umonakalo owenzekile kwingqalasizinda kamasipala ulinganisela kuR9 million,”kusho uMayisela.