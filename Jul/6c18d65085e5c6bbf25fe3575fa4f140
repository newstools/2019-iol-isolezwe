Lokhu kulandela ukuthi umholi weDemocratic Alliance KwaZulu-Natal, uMnuz Zwakele Mncwango ebhalelwe incwadi iFederal Executive (FedEx) okuyisigungu esiphezulu seqembu imfaka ingcindezi ukuba acacise ngekusasa abanalo ne-IFP njengoba beyisola ngokubadayisa eGauteng nangokwamukela isikhundla seScopa kuzwelonke nesekomiti likaNdunankulu eSishayamthetho saseGoli. USihlalo kazwelonke we-IFP, uMnuz Blessed Gwala uthe lo mhlangano owokuqinisa ubudlelwane abanabo. “Empeleni lo mhlangano okufanele uhlale kuleli sonto kuzoba owokuqinisa ubudlelwane esinabo ne-DA. Ngifisa nokuthi kucace ukuthi azikho izinkinga esinazo ne-DA njengoba senibeka kanjalo,” kusho uGwala. Ukusho lokhu nje amakhansela e-IFP eBaqulusini anovalo lokuthi uma sekuvotwa kukhethwa imeya entsha, ezovala isikhala sikaMnuz Jerry Sibiya kungenzeka i-DA ivote ne-ANC . Abanye bese bephakamise nokuthi kuqhubeke uMnuz Mncedisi Maphisa abambe kuze kufike u-2021. Nokho ubuholi be-IFP bona buhlela ukufaka uMnuz Mpiyakhe Hlatshwayo oke waba yimeya ye-IFP eDumbe ,waphinde waba eye-NFP eZululand. UGwala uthe izokhethwa imeya kodwa basalungisa amagama kwikhomishini ezimele yokhetho. Uthe uHlatshwayo uzofungiswa njengekhansela labo kungekudala. UMnuz Zwakele Mncwango we-DA uthe lo mhlangano awukwazi ukubakhona ngoba yena akekho kuleli sonto. “Ngaphandle kwalokho mina njengomholi we-DA angiyazi indaba yokuthi ayisekho imeya ebaQulusini. I-IFP ayikaze ingazise ngakho amakhansela ami angavota kanjani engenawo umyalelo azobe ewuthola kimi ekubeni nami ngingabikelwe lutho,” kusho uMncwango. Uthe angeke aphawule indaba ethinta ubudlelwane babo nencwadi ayibhalelwe iFedEx.