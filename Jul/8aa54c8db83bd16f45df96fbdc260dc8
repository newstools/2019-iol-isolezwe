USbongi ungumphathi wezokukhangisa. Okwamanje isikhala somphathisiteshi sikhangiswe ngaphakathi kodwa maduze kungenzeka sikhangiswe emaphephandabeni. Isikhangiso soKhozi ebesibhekwe ngabomvu silandela umdonsiswano omude. Bekubikwa ukuthi abaphathi boKhozi okungoZandile Tembe, ophethe izinhlelo, noBonga Mpanza, owagcina esulile, bebengabhekani. Lokhu kwagqama kakhulu ngesikhathi kushiya uZamambo Mkhize kwesokuphatha iSABC eKZN. Kwakulindeleke ukuthi uMpanza, owayesethathe izintambo njengomphathi KwaZulu-Natal, aqoke uZandile ukuthi abambe njengomphathisiteshi kodwa yena wanika lesi sikhundla uSbongi, ekubeni uZandile ebejwayele ukubamba. Akwaziwa ukuthi wubani ozogcina ngokuphatha umsakazo ngoba akwaziwa nokuthi izintokazi zizosifaka yini isicelo somsebenzi. “Akulona kuphela Ukhozi olunesikhala kodwa nezinye iziteshi. Cishe ziyisishiyagalombili iziteshi ezinezikhala okumele zigcwaliswe. Angithi iSABC izothola uxhaso lwemali ukuze iguqule isimo,” kusho umthombo. Uqhube wathi kungenzeka kuqedwe ngesikhundla sokuphatha iSABC KwaZulu-Natal okwamanje esibanjwe nguBusani Mthembu. UMthembu ubanjiswe emuva kokusula kukaMpanza owayebambe kusuka kuthatha umhlalaphansi uZamambo Mkize ekuqaleni konyaka odlule. “Kuhlelwa kabusha indlela yokusebenza ezohambisana nokonga imali. Amahhovisi asoLundi angase avalwe nakhona inhloso ngeyokonga imali.” kusho umthombo. Okhulumela iSABC, uVuyo Mthembu, uzanywe kaningi kodwa wangatholakala. Isolezwe belifuna nokwazi ukuthi uPhat Joe weRadio 2000 osamisiwe angase abuyele nini emoyeni.    