UMnuz Bonayiphi Simon Mbatha (65), udutshulwe ngoLwesihlanu ntambama amadoda amabili azenze abafuna usizo. Kuthiwa bangene emzini wenyanga bezenza iziguli, ezifuna ukuzolashwa. Kuthiwa la madoda ayidubule ifulathele isathaka imithi, yashonela khona lapho. Okhulumela amaphoyisa KwaZulu-Natal, uCapt Nqobile Gwala, uthe abasolwa ababili bazobhekana necala lokubulala nelokutholwa nezibhamu. “Amaphoyisa ase-Helpmekaar avule icala lokubulala ukudutshulwa komelaphi wendabuko (65). Kuthiwa kufike amadoda amabili azenza iziguli ezifuna usizo. Angene endlini yomelaphi. Ngesikhathi umufi ethaka imithi amdubule ngemuva. Izigilamkhuba zibalekile zabheka ngaseNquthu,” kusho uCapt Gwala. Kuthiwa kuthintwe amaphoyisa aseNquthu ukuba awavimbe endleleni ebheke khona. “Imoto yabasolwa ithe ifika eNquthu, yamiswa amaphoyisa kwabe sekuboshwa abasolwa ababili, oneminyaka engu-35 noneminyaka engu-42. Abasolwa batholwe nezibhamu ezimbili ezingekho emthethweni. Bazovela kusasa (namuhla) enkantolo yaseNquthu ngecala lokutholakala nezibhamu. NgoJulayi 30 nonyaka bazobe sebevela enkantolo yaseDundee ngecala lokubulala,” kusho uCapt Gwala. Isolezwe lithole ngomthombo walo osondelene nalolu daba ukuthi inyanga ihlaselwa nje ibisike yawubikela umndeni ngokuthi kukhona abantu abayizingelayo abahamba ngemoto ethize. Kuthiwa le nyanga ibisitshele umndeni wayo ukuba uqaphele uma kungena abantu abazolashwa ngoba iyazingelwa. Omunye umthombo osondelene nalolu daba uthe itekisi ebihamba abasolwa ibilokhu imlusile umufi waze wabikela izingane zakhe ukuthi kunemoto angayiqondi kahle. “Izingane zakhe zikwazile nokuthatha izithombe zemoto yabasolwa nezinombolo zayo. Zihlabe umkhosi emaphoyiseni ayisabalalisa ko-ova okwenze amaphoyisa aseNquthu enza izivimbamgwaqo. Abasolwa ababambe bekuyo itekisi bephethe izibhamu,” kusho umthombo ocele ukungadalulwa ngenxa yokusaba. Imizamo yeSolezwe yokuthola umndeni kamufi ayizange iphumelele njengoba izinombolo zamalungu omndeni bezivaliwe. Umakhelwane othintwe yiSolezwe ngalesi sigameko uthe isimo simanzonzo endaweni kulandela ukubulawa kwale nyanga ngesihluku. “Kumanje kayikaziwa imbangela kodwa kusolwa ukuthi yizinkabi ebezithunyiwe lezi ezihlasele ngoba zifike zamisa itekisi ebezihamba ngayo emgwaqweni zabe sezehlela emzini kamufi zithi zifuna usizo lokulashwa. Zimdubule esazama ukubasiza. Kube yinto ekhombise isihluku kabi esenzeke kule ndawo,” kusho umakhelwane ocele ukungadalulwa.