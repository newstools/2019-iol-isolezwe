UMnuz Sam Meyiwa (67), uyise kaSenzo Meyiwa, ushonele kwakhe entathakusa izolo emuva kokugula. Umndeni wakhe obusashaqekile ngokushona kwakhe, uthe uze washona ebalisa ngokungaboshwa kwababulali bendodana yakhe eyadutshulwa ngo-Okthoba 2014, eGoli. Ngesikhathi ithimba leSolezwe liye emzini kaMeyiwa izolo, umndeni ubusematasa ubhunga indaba. Okhulumela umndeni, uMnuz Siyabonga Meyiwa, uthe umufi ushone ehlezi nomndeni wakhe. “Besicabanga ukuthi useyalulama ngoba ubekwazi ukukhuluma, yikona nje ukuthi ubengakakwazi ukuhamba. Ngeke sikungabaze ukuthi ukugula kwakhe kwasukela ekushoneni kukaSenzo. Bekubuhlungu kubo bonke abantu ukungatholakali kwababulali. Kuyena bekubuhlungu nakakhulu.’’ Uthe basenethemba lokuthi ngisho kungaphela iminyaka ewu-20 kuphenywa kodwa basazotholakala ababulali bakaSenzo. Okubanika ithimba wukuthi uNgqongqoshe wamaPhoyisa, uMnuz Bheki Cele, uyaxhumana nomndeni. UMeyiwa uthe sebewutholile umyalezo wenduduzo ovela kusihlalo we-Orlando Pirates, u-Irvin Khoza . Owengamele iSenzo Meyiwa Foundation, uMnuz Nathi Ngwenya, uthe badumele ngokushona kukaMeyiwa. Bebesaqhubeka nezingxoxo zokuhlela imidlalo yokukhumbula uSenzo eyaqalwa ngonyaka odlule eMlaza. “Izinhlelo zethu seziphazamisekile ngenxa yaleli lifu. Sisazokhipha isitatimende esiphelele ngokushona kukaMeyiwa. Kuningi ebesikuxoxa nohulumeni nanokuthi ithuna likaSenzo belingakafakwa itshe,” kusho uNgwenya. Izolo omakhelwane bebesangena ukuzokhalisa umndeni, abanye bethi bebengazi ukuthi ubesegula kakhulu. UMnuz Ziphathele Hlengwa uthe ubone kuphithizela izimoto kwaMeyiwa ekuseni waxakeka. “Bengingazi ukuthi umngani wethu usengagulela ukufa. Besazi ukuthi akamuhle enyameni kodwa besithi uzosinda. Okubi wukuthi ubelokhu ebalisa ngokungaboshwa kwababulali bendodana yakhe. Ngale kwalokho besihleli kahle naye, ewusizo nakomakhelwane,” kusho uHlengwa. UMeyiwa ubaziwa ngokuzikhulumela ngokungesabi nabezindaba, efuna ubulungiswa ngokubulawa kwendodana yakhe. Wagcina engezwani nomculi uKelly Khumalo owayethandana noSenzo, ayemsola ngokuba nolwazi ngokufa kwendodana yakhe. Waba sematheni kwasabalala nezithombe zakhe emngcwabeni kaSenzo ngesikhathi ebingelela abantu evele wagamanxa ewindini lemoto. Selokhu kwashona uSenzo, uMeyiwa ubekhala ngokungaphumi kwemali yakhe. Ubehlala ekhala kuwo wonke ungqongqoshe wamaphoyisa ongena esikhundleni ngoba kungekho oboshwayo ngokubulawa kukaSenzo. Izolo imiyalezo yenduduzo ibilokhu ingenile ezinkundleni zokuxhumana, bonke abantu bekhala ngokuthi ushone nesilonda. Phakathi kwabadlulise umyalezo wenduduzo kubalwa uMvikeli woMphakathi, * -Advocate Busisiwe Mkhwebane, DJ Sbu noNkk Bathabile Dlamini onguMengameli we-ANC Women’s League. UNkk Dlamini uthe: “Iqiniso wukuthi kusukela ngosuku ashonelwa ngalo yindodana yakhe, kukhona okwalahleka nakuye uqobo. Ukungabazi ababulali kwenza isimo sanzima kakhulu. Ngithemba ukuthi uzophumula ngokuthula.” Abaningi bakhwele badilika kuKelly kuTwitter bethi ukugula kukayise kaSenzo kwadalwa nguyena. 