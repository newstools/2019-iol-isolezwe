ABALANDELI bokuqina beMeya yeTheku uNkk Zandile Gumede basamile ekusoleni ubuholi be-African National Congress ngokungalandeli imigudu efanele ngesikhathi bunquma ukumphoqa ukuthi ahlabe ikhefu lezinsuku ezingu-30 emsebenzini. Ikhefu likaGumede liphelile ngoLwesibili kanti kusalindelwe isinqumo se-ANC ngokubuyela kwakhe ehhovisini leMeya yeTheku okulindeleke ukuthi kube ngoLwesine. Abalandeli bakaGumede bafuna abuyiselwe emsebenzini kodwa amaqembu aphikisayo okubalwa kuwo iDemocratic Allaiance (DA), Inkatha Freedom Party (IFP) awafuni nokuyizwa leyo. UGumede ubhekene nentaba yamacala athinta ukudliwa kwezimali zethenda likaR208 million lokuqoqwa kwemfucuza eThekwini. Isigungu esiphezulu se-ANC KwaZulu Natal simyalele ukuthi ashenxe kwesobumeya ahlale ekhaya izinsuku ezingu-30 ngaphambi kokuthi kuthathwe isinqumo esiwumnqamulajuqu ngaye. I-ANC isike yakuveza nokuthi isebenzise lesi sikhathi ukuphenya ukuthi ngabe amacala abekwe wona awavukuzwangwa yini yipolitiki eqhubekayo eqenjini. Umlandeli wokuqina kaGumede, uMnuz Mzo Dube ohlala kuwadi-33, eThekwini wazise i-African News Agency ngoLwesibili ebusuku ukuthi u-99% wamagatsha akulesi sifunda aseka ukuthi abuyiselwe emsebenzini futhi awakaze ahambisane nokumiswa kwakhe. “Okwenzeka kumeya uGumede akuhambisani nomthetho futhi akumele sikuvumele kuqhubeke,” kusho uDube. UDube ubengumholi wabantu abebebhikisha eThekwini befuna kubuyiswe uGumede selokhe amiswa. “Isigungu esiphezulu sisemthethweni, kumele uma sithatha izinqumo zihambisane nomigomo ye-ANC ngokunjalo nomthethosiseko wezwe. Uma isigungu esiphezulu senza iphutha, njengoba senzile nakuGumede, kuwumsebenzi wamagatsha ukusiqondisa,” usho kanje. Ngesikhathi ezinikela emaphoyiseni ngoMeyi nonyaka uGumede waboshwa nekhansela le-ANC uMnuz Mondli Mthembu nosomabhizinisi uMnuz Craig Poonan. Amaphoyisa ayesevele ebophe abanye abasolwa emasontweni andulela ukuvela kukaGumede enkantolo. Bonke abasolwa bangaphandle ngebheyili, bazobuyela enkantolo ngo-Agasti. Enkantolo kwavela ukuthi imeya isolwa ngokuba nesandla ekunqumeni ukuthi amathenda atholwa yiziphi izinkampani, ukuhlela imashi yabasebenzi bekhalaza ngemenenja yomkhandlu, uMnuz Sipho Nzuzo, kanye nokukhipha umyalelo wokuthi kumele axoshwe ngemuva kokunqaba ukukhokhela osonkontileka ngamathenda ayewathole ngokungemthetho. UDube uthe akawafundile amaphepha asenkantolo aqukethe ukuthi usolwa ngani uGumede. Ubuze ukuthi imeya yayiwakhipha kanjani amathenda ngoba akuyona ethatha izinqumo. “Uma kukhona ubugebengu obekwenziwa kungani imenenja yomkhandlu ingakubikanga lokho? Uyena inhloko yomkhandlu, uGumede ubekwe ngokwepolitiki. Kukuyena ukubika ubugebengu obenziwa emkhandlwini. Kubikwa ukuthi uNzuza, osevame ukuphelezelwa onogada, uzoba ufakazi woMbuso kuleli cala, noma engakakuqinisekisi lokhu. - African News Agency (ANA) 