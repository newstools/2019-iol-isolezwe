IMEYA yeTheku emisiwe uNkk Zandile Gumede iyazihlangula kubantu abebebhikisha egameni layo kuleli dolobha ngoLwesine. Izolo kube ncane indawo edolobheni eThekwini kubhikisha abeseka uGumede bethi bazomemukela eCity Hall ngemuva kokuhlala izinsuku eziwu-30 ekhaya ephoqiwe. Abanye babalandeli bakhe baboshwe amaphoyisa kamasipala weTheku, okubalwa kubo nezintatheli ezithole amachaphazela zimatasa zenza umsebenzi wazo. Kunezinsolo zokuthi abebebhikisha babhikishe ngokungemthetho baphazamisa nokuhamba kwezimoto enkabeni yeTheku. “Angazi ukuthi obani labo ngoba angiyona ingxenye yalokho. Ukube bengiyingxenye yakho ngabe ngiyakwazi ukuthi ngikhuze,” usho kanje. UGumede uxolisile kulabo abebezomemukela eCity Hall  wathi ulindele umyalelo we-ANC ngekusasa lakhe emsebenzini wokuhola umasipala weTheku. I-ANC yamuyalela ukuthi ahlabe ikhefu emsebenzini kulandela izinsolo zenkohlakalo mayelana nethenda likaR208 million lokuqoqwa kukadoti eThekwini. “Ngilinde abaholi bami ukuthi bangazise ukuthi ngibuyela nini emsebenzini. Kubalulekile ukuthi njengoba siholwa umbutho ukuthi sikwenze lokho ngoba sijutshwe umbutho (ANC). Ngifisa ukuxolisa kwabebelinde ukuthi ngibuyele emsebenzini ngoba bebazi ukuthi seziphelile izinsuku ezingu-30 kodwa ke akwenzekanga,” usho kanje. UGumede uthe namanje ubuholi be-ANC abukaxhumani naye ngokuzokwenzeka emasontweni azayo. “Okwamanje cha, engikubonile kumabonakude ukuthi umbutho usaqhubeka nophenyo lwangaphakathi engithembayo ukuthi maduze bazoluqeda bathathe isinqumo esifanelekile.” UGumede kulindeleke ukuthi abuyele enkantolo ngo-Agasti 8. 