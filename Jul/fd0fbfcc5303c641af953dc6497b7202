Izolo umfana ufike enkantolo yeMantshi yaseMlaza ehamba nabazali bakhe ngenxa yokuthi uneminyaka engaphansi kuka-18. Kube sekukhuluma umshushisi, osonhlalakahle ababhekelela izingane ezincane ezisuke zibekwe amacala. Izintatheli bezingavumelekile ukungena lapho bekuxoxwa khona lolu daba ngenxa yokuthi ummangalelwa usemncane. Isolezwe lithole ukuthi icala abebekwe lona ummangalelwa, okungavumelekile ukuthi adalulwe igama ngenxa yeminyaka yakhe, lihoxisiwe. Ngesikhathi lizama ukuthola imininingwane enkantolo ababhekelele udaba bathe abavumelekile ukukhuluma nezintatheli bacela ukuthi kuthintwe iNational Prosecuting Authority of South Africa (NPA). FUNDA: Ummese ubhajwe ekhanda egwazwa Abazali bomgilwa, uThabiso Maduna, ofunda uGrade 11 eMzwamandla High, eMlaza, bathe abaneme neze ngesinqumo senkantolo. “Simatasa sisayina amafomu okuthi uThabiso adluliselwe eNkosi Albert Luthuli ngoba ePrince Mshiyeni ngeke bakwazi ukukhipha ummese obhajwe ekhanda lakhe. Kubuhlungu ukuthi adedelwe kanjalo nje umfana owenze le nto. Kusiphethe kabi ukuthi abazali bakhe abezanga kithina ukuzohlanganisa nathi amehlo emuva kokulimala kukaThabiso,” kusho unina kaThabiso, uNksz Busisiwe Sibiya. Uthe indodana yakhe igwazwe kade inandisa neqembu layo lomdanso kwenye indawo ekwa-L eMlaza. “Umfana ogwaze uThabiso uwumakhelwane wethu, uye ahambe nabo uma beyodansa yize yena engadansi. Asazi ukuthi bekubangweni kuze kugwazwe uThabiso. Siphatheke kabi ngoba besithi sizozwa enkantolo ukuthi bekubangwani kodwa asikwazi nokuya khona ngoba kufanele sisayine amaphepha azonikwa odokotela baseNkosi Albert Luthuli igunya lokuhlenga impilo yakhe.”