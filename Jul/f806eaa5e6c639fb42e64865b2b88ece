INHLANGANO elwa nokubhebhetheka kokusetshenziswa kwezidakamizwa kuleli, iSouth African National Council on Alcoholism and Drug Dependence (SANCA) ikhathazekile ngokukhula kwezinga lokuphuza kwentsha eneminyaka engaphansi kuka-18, okuthiwa enye ikwenza phambi kwabazali. ISANCA ithe kuseyicala elibomvu ukuvumela izingane ezineminyaka engaphansi kuka-18 ukuphuza utshwala ngokomthetho wakuleli. Owakulenhlangano, uThembikile Msane uthe lokhu kuyingozi kakhulu ngoba izingane ziphenduka izigqila zotshwala kalula uma ziqale ukuphuza zisaneminyaka engaphansi kuka-18. UMsane uthe intsha isengozini yokujoveka ngoba ingxenye eqopha imizwa yobumnandi engqondweni ikhula kuqala kunegxile kwenaka ukuzilawula nokukwazi ukuthatha izinqumo eziphusile. "Ukusebenzisa izidakamizwa kukhathaza izwe lonke njengoba kukhonjisiwe kwi-United Nations World Drug Report ka-2014. U-7,06% wabantu baseNingizimu Afrika basebenzisa izidakamizwa kanti lokho kuchaza ukuthi bangu-3.74 million abantu abadla izidakamizwa kuleli," kusho yena. UMsane uthe ukuphuza utshwala usemncane kuphinde kuholele ekutheni ube ngumuntu onodlame, ucansi olungaphephile, kanye nokuba umlutha wotshwala. Ngokocwaningo kubikwa ukuthi iningi lamantombazane liqala ukuphuza lineminyaka engu-13, abafana bavame ukuqala ukuphuza bena-11. "Utshwala isona sidakamizwa esisetshenziswa kakhulu entsheni kuleli," kusho uMsane. ULindelwa Mkhize waseSoweto owaqala ukuvumela indodakazi yakhe ukuphuza utshwala ekhaya ngesikhathi ineminyaka engu-16 uveze ukuthi ukuphuza nomntwana wakhe iyona ndlela elungile yokumgada. "Uma ngiphuza naye, ngisebenzisa lelo thuba ukuba yisibonelo kuyena ngendlela ekufanele abulawule ngayo utshwala," kusho yena. Uthe imibono yabantu nokungahambisani kwabo nendlela yakhe yokuba umzali akumkhathazi. Omunye umzali, uLerato Mokoena ohlala nendodana yakhe eneminyaka ewu-17 uhambe emazwini kaMkhize ethi naye uphuza nendodana yakhe njengendlela yokuyifundisa indlela elungile yokuphuza. Ebuzwa ukuthi akaphuli yini umthetho uthe, "angicabangi ukuthi ngiphula umthetho ngoba ngikwenza lokhu njengomzali, ngifike ngimuvumele bese ngiyamqapha ukuqinisekisa ukuthi akaphuzi ngokweqile." ICommunity Epidemiology Network yokusetshenziswa kwezidakamizwa eNingizimu Afrika iveza ukuthi intsha ephakathi kweminyaka engu-13 nengu-20 isengozini yokusebenzisa izidakamizwa kakhulu. Okukhathaza kakhulu ngalokhu ukuthi, u28,5% wezingane eziphuzayo uphuza ngokweqile kanti abanye baphuza nasesikoleni.