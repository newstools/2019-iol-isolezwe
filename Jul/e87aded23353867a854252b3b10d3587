OWAYENGUMENGAMELI wakuleli uMnuz Thabo Mbeki usephinde wayichitha imibiko yokuthi nguye owahlanganisa uMnuz Jacob Zuma nabomndeni wakwaGupta. UMbeki uphendule kulolu daba ngoMsombuluko kulandela ukufakaza kukaZuma kwikhomishini ephenya ngokulawulwa kombuso yidlanzana lapho aveze khona ukuthi amaGupta ayenobudlelwano nabanye ababengomengameli kuleli uMbeki noDkt Nelson Mandela ongasekho. UZuma uthe wahlanganiswa nguMnuz Essop Pahad nabakwaGupta, ngemuva kokuhlangana kwabo noMbeki. Esitatimendeni esithunyelwe iThabo Mbeki Foundation, uMbeki ukuchithile ukuhlanganisa uZuma nabakwaGupta wathi ngisho ngabe bahlanganiswa nguye, akangene kubudlelwano babo nabakwenza ndawonye. Ngesikhathi efakaza kwikhomishini uZuma uphinde waveza ukuthi kunelungu lomndeni wakwaGupta elalisebenza njengomeluleki kaMbeki kwezomnotho. “Alikho ilungu lomndeni wakwaGupta elike lasebenza nethimba elaliluleka uMbeki ngesikhathi esawumengameli wezwe. Kuyiqiniso nokho ukuthi uMnuz Ajay Gupta wasebenza kwibhodi ye-International Marketing Council (esibizwa ngeBrand SA). UMnuz Ajay Gupta waphakanyiswa ngowayengungqongqoshe ehhovisi likamengameli uMnuz Essop Pahad, owayezitshela ukuthi uzokwazi ukusebenzela lo mkhandlu, hhayi ngoba wayesondelene nomengameli. Ibhodi ye-IMC yayibika kungqongqoshe ehhovisini likamengameli. UPahad nguye ongenaba kulolu daba,”  kusho isitatimende. Ingxenye yesitatimende esithunyelwe iThabo Mbeki Foundation yashicilelwa ngo-2016 ngesikhathi uThabo Mbeki echitha izinsolo ezifanayo ngaye ezazibekwe uMnuz Mpho Masemola we-ExPolitical Prisoners Association engxoxweni ne-eNCA.