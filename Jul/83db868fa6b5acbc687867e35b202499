SEKUYINSAKAVUKELA ukubona intsha ezindaweni zobumnandi, iphafuza ugwayi obizwa ngeHubbly Bubbly, okuyinto enamapayipi afakwa emlonyeni ihogelwe sagwayi. Kulezi zindawo ubona ngisho umuntu ongabhemi ezitika ngayo futhi ibukeka isesitayeleni futhi ingenisile ngendlela yokuthi abasuke benze iphathi, baze bawaqashe abe yinqwaba, abe yingxenye yobumnandi. Abayibhemayo bayaye bazitshele ukuthi ukubhema lolu hlobo lukagwayi akunabo ubungozi obufana nokubhema ugwayi ojwayelekile kodwa ongoti bathi abazitshela lokhu basuke beshaya eceleni. IHubbly Bubbly iwugwayi ophelele, umehluko yindlela obhenywa ngayo njengoba amapayipi eletha okunye ukunambitheka okusazithelo okungaba wubhanana, i-strawberry, i-aphula, ikhabe, i-mint, umango, amagilebhisi, i-kiwi, ushingamu, ama-cherries, iwolintshi, upapamuzi, vanilla nokunye. Yize lolu hlobo lukagwayi lunambitheka kangcono kunogwayi ojwayelekile futhi seluzakhele udumo kubantu abasha kodwa linobungozi obeqile kunobagwayi. AbeCansa Foundation baveza ukuthi abantu ababhema iHubbly Bubbly basengcupheni enkulu yokuba nezifo esingabala kuzo umdlavuza, isifo senhliziyo, izinkinga zokuphefumula, isifo sohlangothi futhi kungadala nezinkinga lapho oyibhemayo ekhulelwe. Okuphinde kube yingozi ngeHubbly Bubbly ukushintshana noma ukusebenzisa ipayipi elilodwa uma kubhenywa okungadala ukuthelelana ngezifo ezifana no-herpes simplex, hepatitis nesifo sofuba. Ngokombiko weWorld Health Organisation (WHO), amalahle asetshenziswa ukushishisa iHubbly Bubbly akhipha intuthu enobuthi obufana ne-carbon monoxide, formaldehyde, polyaromatic hydrocarbons, arsenic ne-lead. Yingakho ukubhema lo gwayi kunobungozi obuphindaphindeke kabili, kungenxa yentuthu ephuma kwizisusa ezimbili, isisusa sokuqala kungamalahle kanti esesibili i-tobacco le efakwa phakathi. Okunye abakuvezayo indlela eyakhiwe ngayo iHubbly Bubbly, idala ukuthi uma oyibhemayo edonsa intuthu kudonseke kakhulu ubuthi lobu obuphuma kuyona. Labo abayibhemayo abakunaki lokhu futhi nalabo abayikhiqizayo ababatsheli nobungozi bayo. IHubbly Bubbly ivutha isikhathi esingalinganiselwa kwihora elilodwa, lokhu okuchaza ukuthi ukuvutha kwayo okukodwa kungadonswa amahlandla alinganiselwa ku-200 kanti akagwayi owejwayelekile amahlandla alinganiselwa kwangu-20. Lokhu kusho ukuthi ubungozi obutholakala kwiHubbly Bubbly buphindaphindeke kaningi uma ukuqhathanisa nalobu obutholakala kugwayi ngoba yona ibhenywa isikhathi eside. Abantu abaningi bakholelwa ukuthi uma ubhema iHubbly Bubbly awuqaleki njengoba kusuke kuqaleka umuntu obhema ugwayi owejwayelekile. Eqinisweni, iHubbly Bubbly ikhiqiza i-nicotine njengeminye imikhiqizo ewugwayi, kanti le nicotine yiyona eyenza abantu ababhemayo bagcine sebeqalekela ugwayi. Lokhu futhi kusho ukuthi ababhema i-hubbly basengozini enkulu yokugcina sebeyiqalekela ngoba yona ikhiqiza ubuthi obuningi kanti futhi ibhenywa isikhathi eside. Ngokocwaningo lweWHO lwango-2005, iHubbly Bubbly iqukethe itiyela eliphindaphindwe kawu-36 ne-carbon monoxide ephindaphindeke kawu-8 uma iqhathaniswa naleyo equkethwe kugwayi. Abezempilo sebekhathazekile ngokukhula ngesivinini kokusetshenziswa kwe-hubbly, ngoba lokhu kuchaza ukuthi baningi abazibeka engcupheni yokugula. Ongoti baveza ukuthi abantu abayibhema kakhulu iHubbly Bubbly ilabo abaneminyaka ephakathi kuka-21 kuya kwengu-35. Bathi lokhu kuyakhathaza kakhulu ngoba kule minyaka amaphaphu asuke esakhula, kanti ukubhema kungaholela ekulimaleni kwawo ingunaphakade. IHubby Bubbly ayinabo ubungozi kulabo abayibhemayo kuphela, kepha inobungozi obufanayo nakulabo abangayibhemi uma behlala nabayibhemayo. Yingakho kubalulekile ukuziqhelelanisa nalabo abayibhemayo uma beyibhema, ngoba nawe ungazithola usugula uzazi kahle ukuthi awubhemi. Lolu hlobo lukagwayi lubiza inani elilingalinganiselwa kuR100 kuya kuR1 200 kushiyana ngohlobo lwawo, kanti nesinambithi lesi esifakwa phakathi naso sibiza eyaso imali engafinyelela kuR1 600. Izindawo zobumnandi eziningi sezikwenza ibhizinisi ukuqashisa ngamaHubbly Bbubbly kanti lokhu kubazuzisa enhle imali le, kwazise baningi abantu abayiqashayo uma kuhleliwe ezindaweni zokuqeda ukoma, ezokudla nezobumnandi. IHubbly Bubbly iqashisa ngemali engasukela kuR150 iye iyofinyelela kuR500, kuye ngokuthi isezingeni laleyo naleyo ndawo.