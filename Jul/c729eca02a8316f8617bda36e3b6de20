ITheku seliphenduke isidleke semilutha yewunga egcwele imigwaqo egcina isihlalisa lubhojozi abantu abahambela idolobha ngokubabamba inkunzi. EThekwini sekunemigwaqo eyaziwayo ukuthi akubuyi lubuyayo kuyo ngenxa yegenge yewunga ebamba inkunzi ngisho emini kwabha. Ibamba leMeya uNkk Fazwia Peer lithe bekubalulekile ukuthi umkhandlu usungule lolu phiko khona uzokwazi ukulwa nenkinga yabantu abagcwele idolobha abangenamakhaya. Uthe lolu phiko luzosebenzisana namaphoyisa kamasipala nawombutho weSAPS. UNkk Peer uthe ucwaningo luveza ukuthi iningi labantu abagcwele edolobheni banenkinga yezidakamizwa. “Inkulu inqubekela phambili esiyenziwe emkhankasweni wokuzama ukulwa nenkinga yabantu abahlala emgwaqweni. Lolu phiko lwethu kusukela luqalile ukusebenza selivundulule inqwaba yezidleke zezidakamizwa edolobheni, ngiyaziqhenya ngomsebenzi osuwenziwe,” kusho uNkk Peer. Uthe lolu phiko lwabo kumele luthole nezimoto ezingabhaliwe ezingakhombisi ukuthi ngezamaphoyisa. UNkk Peer uthe uphiko lwabo i-safer cities ilona obelunohlelo lokulwa nenkinga yabantu abahlala emgwaqweni. “U-Safer cities unezinhlelo eziningi kubalwa nokuhlonza izindawo ezingasetshenziswa lapho kuzogcinwa khona abantu abahlala emigwaqweni, kuzophuma ithenda khona maduze ezonikwa inhlangano engenzi nzuzo okuyiyo ezoqhuba lolu hlelo,” kusho uNkk Peer. Uthe izinto ziyaqhubeka kodwa zithatha isikhathi. Umholi wekhokhasi yeDA uNksz Nicole Graham uthe kumele umkhandlu uqinise uphiko lwawo lokulwa nokusetshenziswa kwezidakamiza njengoba usutholile ukuthi izona eziyimbangela yokuthi kube nabantu abaningi abahlala emgwaqweni.