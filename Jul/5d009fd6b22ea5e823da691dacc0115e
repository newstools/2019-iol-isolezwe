UMnuz Mbizeni Mdlalose, ophethe ezokuxhumana kwaSassa KwaZulu-Natal, uthe babopha abantu cishe wonke amasonto. Labo ababeqoliwe bayayithola imali yabo uma sekuphothulwe uphenyo. ISassa kuzwelonke imemezele ukuthi isiyaleze ukuthi kumiswe ukukhokhelwa kwama-akhawunti awu-2 800 okusolakala ukuthi awamaqola. Bathe ama-akhawunti awu-2 200 awabantu abasebenzisa amabhange ahlukene bese awu-600 ngawabantu abahola eposini. Labo ukuhola kwabo okuphazamisekile kule nyanga kufanele bathinte iSassa. ISassa yenza lokhu ukulwa nobugebengu. UMdlalose uthe lokhu ngeke kuthikameze abantu abahola izibonelelo zikahulumeni ngokusemthethweni kodwa kuzosiza iSassa ukuthi ibambe izigebengu eziqola abantu abafanelwe wukuthola izibonelelo. Isolezwe like labhala kakhulu ngabantu abaqolwa izibonelelo zabo kodwa abanye sebeyitholile imali ababeqolwe yona ngonyaka odlule. UMdlalose uthe abangakayitholi imali yingoba kusenziwa uphenyo. Uxwayise abaqola abantu ngokuthi bawuyeke lo mkhuba ngoba iSassa isebenzisana nezinhlaka zomthetho ukuze baboshwe.