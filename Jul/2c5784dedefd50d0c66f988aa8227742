KULINDELEKE ukuthi iMeya yeTheku, uNkk Zandile Gumede, ibuyele emsebenzini ngoLwesithathu njengoba liphela ikhefu lenyanga elinikwe yi-ANC engakahlangani kuze kube yimanje ngalolu daba. Ukubuya kwemeya kubhekwe ngabomvu ngabalandeli bayo abaseCity Hall nabangaphandle kweCity Hall. IMeya yacelwa ukuthi ithathe ikhefu njengoba isolwa ezenzweni zenkohlakalo kaR208 million. I-ANC yathi ifuna ukuphenya ngalezi zinsolo. Ithintwa imeya ngalolu daba ithe inazo izinombolo zezintatheli izozithinta uma kukhona ezimisele ukukusho okwamanje ilandela imiyalelo ye-ANC. Ibamba leMeya uNkk Fawzia Peer utshele i-Independent Media izolo ukuthi i-ANC ayikaze isho lutho kuyena ngokuqhubeka nalo msebenzi ngemuva kukaJulayi 10. Okhulumela i-ANC esifundazweni uNkk Nomagagu Simelane-Zulu akayiphendulanga imibuzo abethunyelelwe yona ngomqhafazo.   