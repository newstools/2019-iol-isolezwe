KUVALWE imigwaqo ethikamezekile eWorcester, eWestern Cape, kuqhuma kuphinde kusha iloli ebelithwele uphethroli ngoLwesithathu ekuseni. Kushe namabhilidi amane abeseduzane kulesi sehlo kanti umshayeli weloli ophume engenamyocu. Izakhamizi ezihlala buqamamana nendawo yesigameko zithe zizwe kunokuzamazama komhlaba ngenxa yokuqhuma kweloli. Ungqongqoshe wezeMvelo nokuThuthukiswa koMphakathi eWestern Cape uMnuz Anton BredellÂ  uthe nakuba imininingwane ingakacaci, ukuqhuma kudalwe ukushayisana kwaleloli nemoto encane emgwaqeni uHigh. "Ekuseni namhlanje kube neloli likaphethiloli eliqhumile emgwaqeni uHigh eWorcester eduze nasemafemini. Umgwaqo uHigh uvaliwe, abezicishamlilo nabezimo eziphuthumayo basendaweni yesigameko, nemigwaqo esondelene nesigameko ivaliwe." Osebenzela izicishamlilo kumasipala waseBreede Valley uTheo Botha utshele iCapeTalk ukuthi, akekho olimele ngaphandle kwezicishamlilo ezithole imihuzukwana.