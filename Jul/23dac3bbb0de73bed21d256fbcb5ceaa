Kuthiwa i-USA ihamba phambili ngomkhuba wokukipita ngenhloso yokuhlanganyela izinto nokonga imali. Nokho nakuleli bakhona abangenile kulo mkhuba, abanye abaqale kuwo ngaphambi kokushada. UMnuz Menzi Khoza (40) waKwaMashu, ungomunye wabangaliboni iphutha ngokukipita. UKhoza oseshade iminyaka emine, waqala wahlala iminyaka emibili nomkakhe abanengane eyodwa naye. Ngisho abazali bakhe babengafuni nokuyizwa eyokukipita kwakhe kodwa uthi kwamsebenzela. “Asikho isikhathi esanele sokufunda umuntu kodwa ukuhlala nomkami ngaphambi kokumshada kungifundise okuningi ngaye. Besivele sesinengane ngesikhathi sikipita futhi besineminyaka eminingi sithandana. Ukuhlala ndawonye kwakuyindlela yokuthi sikwazi ukwenza ndawonye izinto ngoba vele besisezinhlelweni zokushada.” Uthe kube lula nokuthi balungiselele umshado, bakwazi nokunciphisa izikweletu ngoba bebesizana ngokwezimali. Yize engakhuthazi ukuthi abantu bakipite, uKhoza uthe kungcono uma nikwenza ninesiqiniseko sokuthi nizoshada. Nokho ucwaningo lwakamumva olwenziwe uDkt Nicole Hiekel we-Institute of Sociology and Social Psychology, aluqinisekisi ukuthi ukukipita kuyasiza emshadweni. Lolu cwaningo luveza ukuthi abanye bayadivosa ngisho sebehlale isikhathi eside ndawonye. Luveze ukuthi abayisishiyagalolunye kwabalishumi bayadivosa eminyakeni eyisihlanu beshadile, phezu kokuqala ngokukipita. Ongoti bathi ukukipita kuhamba nobuhle nobubi, yingakho abantu kumele bacabangisise ngaphambi kokuhlala ndawonye. NgokweCouncil on Contemporary Families, ubuhle nobubi bokukipita: * Kuhle ukuthi niyakwazi ukuhlanganyela izimali nezidingo uma nindawonye. Oyisazi samasiko uMnuz Madoda Zungu uthe ukukipita akuvumelekile ngisho ngabe owesifazane uyalotsholwa. Uthe uma engakhishwanga ngendlela efanele ekhaya uzilandela izinkinga ngoba izidalwa zakubo zisuke zingamazi ukuthi washonaphi. Ukhuze ichilo lokuthi owesifazane azilele indoda ngoba ekade ekipite nayo, athe kuphambeke nesiko. Nokho lokhu kunomthelela omubi wokubanga uma nihlukana. * Ukukipita akusona isiqiniseko sokuthi nizogcina nishadile. Empeleni ukuhlala ndawonye kungakafaneli kungenza nisheshe nicikeke. * Yize ukukipita kwenza nifundane kahle futhi nizwane, kungadlala omkhulu umonakalo enhlizweni uma senihlukana. Ukhala ndawonye kwenza umuntu angakwazi ukuzimela, kube nzima uma sekumele aqale kabusha impilo. * Uma kusekuhle emkipitweni nithenga izimpahla ngokuhlanganyela, nibolekane nemali. Lokhu kungadala ingxabano uma senihlukana omunye engasafuni nezinto zakho. Kuhle ukubhala phansi izinto nibe nesivumelwano ngaphambi kokukipita.