IPsira imise ukusebenza kweRed Ants emuva kwezikhalo zokuthi inesihluku uma yenza umsebenzi wayo futhi ayibaphathi kahle abantu esuke izobakhipha. IRed Ants idume kakhulu eGauteng kwazise muva nje iyona ebikhipha abantu abebakhe imijondolo endaweni engafanele e-Alexandra. Isikhulu esiphezulu sePsira, uMnuz Manabela Chauke sithe iRed Ants inikezwe ithuba lokuthi iziphendulele ngaphambi kokuthi imiswe. Uthe inalo ilungelo lokuphikisa isinqumo sokumiswa kwayo. “Zonke izinkampani zonogada zizoqashwa ngeso lokhozi, ukuthi ziwenza ngokufanele yini umsebenzi wazo. Uma kunezikhalo sizoziphenya, sibamise okufanele bamiswe. Banalo ilungelo lokuphikisa izinqumo zethu kodwa umsebenzi sizowuqapha,” kusho uChauke. Khonamanjalo inhlangano elwela amalungelo abantu, i-AfriForum ithe ayihambisani nomthetho ohlongozwayo wokuthi izinkampani zonogada zingabi nezibhamu ezinkulu ezizishintshayo. UMnuz Marnus Kamfer, obhekele ezomthetho nokuphepha komphakathi kwi-AfriForum uthe akazi ukuthi uhulumeni ufuna onogada bazivikele kanjani uma kuthiwa bangaziphathi izibhamu ezizishintshayo. “Siphakamisa ukuthi uhulumeni ayibuyekeze le mithetho. Siyitshelile nePsira ukuthi asineme ngokuthi kuzoncishiswa izibhamu ezinkulu ezizishintshayo. Bekungafanele uhulumeni achibiyele imithetho ethinta ukusebenza kwalezi zibhamu ngaphandle kokuxoxa nezinkampani zonogada. Uthi sizozivikela kanjani ezigebengwini eziphatha izinhlokohlela zezibhamu?” kusho uKamfer. 