Ngaphambi kokungena engqikithini yodaba kuzomele nginike umlando (omfishane) wakuleli lizwe nomonakalo owenziwa nguMbuso wamaBhunu ekudaleni ukucwasana phakathi kwabampisholo bebodwa. Inqubo yokucwasana yakwazi ukuthola impande igxile kwabampisholo isizwa izinhlaka zokubusa ezazaziwa ngokuthi oHulumeni beZabelo nalabo okwakuthiwa ngoZimele Geqe. Lapha ngingabala oHulumeni waKwaZulu, Qwaqwa, Lebowa, KwaNdebele, Gazankulu, KwaNgwane ababengoZibuse bese kuba owaseTranskei, Ciskei, Venda naseBophuthatswana ababengoZimele Geqe. Mina nodadewethu ababili uNomonde, noNonceba nomfowethu osadlula emhlabeni uJabulani sizalwa ngumama onguMxhosa intombi yeHlubi yakwaXaba nobaba wethu uBaloyi esikhule sazi ukuthi ungumShangane. Abazali bethu bahlangana eMgungundlovu behlanganiswa umsebenzi bashada, kwazalwa thina. Sikhule elokishini eSobantu sihlala nabantu abangaMaZulu, safunda isiZulu saze saphothula isikole. Yize umama nobaba bebehlale bezikhuluma izilimi zabo isiXhosa nesiShangane/Tsonga uma kuvakashe izihlobo zethu kodwa alikho nelinye ilanga lapho sazibona khona ukuthi singamaShangane kuqala andube sibe ngaMaZulu. Abazali bethu basikhulise ngendlela yokuthi sizibone siyizakhamuzi zaseNingizimu Afrika kuqala andube sizibone imvelaphi yethu engicabanga ukuthi yikho okwenza singazizwa sicwasekile ekukhuleni kwethu. Ngiyakhumbula ukuthi njalo ngeSonto odadewethu babethi uma bebuye esontweni bagqoke imvunulo yesiShangane, ebizwa ngokuthi umtsheko noma iShibhelani, banconywe uma behamba ngaphakathi elokishini abantu bencoma ubaba ngokuziqhenya kwakhe ngemvelaphi yakhe. Ekukhuleni kwami ngifunda ngizazi ukuthi ubuzwe bami ngiliShangane. Ngitholile ukuthi lapha kwelikaMthaniya uma umuntu ekhuluma ulimi olungelona olwesiNguni kuvele kuthiwe uliShangane. Kuhambe kwahamba leli gama lokubiza umuntu ngeShangane lathatha isimo sokuba yindelelo nokuthuka engicabanga ukuthi yiyo imbangela edala intukuthelo kwabanye uma bebizwa ngalo ngenxa yokungazi. Kwabanye bethu, ukubizwa ngento oyiyona akusiyo into esiyithatha ngokuthi yindelelo futhi asiqwashi ngisho ukuqwasha ngoba sivele sibone ukuthi labo abasho njalo yingoba bengazi lutho. Abanye uthi ungabatshela ukuthi unguMshangane usuyobona bekubuza izinto eziyimikhuba abezwa kuthi zezinzwa ngamaShangane, ezinye ezingelona iqiniso. Kukaningi uma ngitshela abesifazane ukuthi empeleni ngiyiShangane, uyobona sebehlisa amehlo ngaphansi kwenkaba yakho uma nimile, behleka becabanga ukuthi kukhona okuhlukile abazokubona ngoba kunemfundiso esabalele ukuthi amadoda angamaShangane anobuntu obukhulu ngokuhlukile kunawezinye izizwe kanti akunjalo. Ngize ngincokole ngithi sengize ngiyingwevu ekhanda angikaze ngisibone isihlahla somvongothi futhi angikhumbuli ubaba etshala enisela ngamanzi muthi thizeni ekhaya ekukhuleni kwethu ukuze kukhulise izitho zethu nomfowethu ongasekho. Kamumva kuhambe kwaba khona ukuzinyeza kulabo phambilini ababengenankinga yokubizwa ngamaShangane, baqala bathi abawona amaShangane kepha bangamaTsonga. Lokhu kwangicacela ngisebenza ePitioli. Babethi amaShangane yilaba abadabuka eMozambique nengcosana ehlala eMpumalanga, ikakhululazi eBushbuckridge lapho uthola izibongo ezifana noSithole, Nxumalo, Ndlovu noMhlongo kepha uma uthi uyabathakazela ngoJobe, Gatsheni, Njomane, Mkhatshwa bavele bathi akuzona izithakazelo zabo. Ngicabanga ukuthi into ebalulekile ukuthi abantu bafundiseke futhi bakujwayele ukuvakasha baphume emingceleni yesifundazwe noma izigodi zalapho behlala khona ukuze bakwazi ukuqonda ukuthi lezi zinto abazizwayo ngabantu bezizwe ezithize azilona iqiniso futhi uma sewazi ngeke unengeke ugcine usukhipha umphefumulo ngoba nakhu uthi ubizwe ngento ongayithathi ukuthi umuntu, isilwanyana ngoba lokho kobe kukhombise izinga elikhulu lokungazi. Lapha KwaZulu kunezibongo eziningi zabantu imvelaphi yabo eyobuShangane ezinye zazo okungoMaluleka nomaMaluleke, Masinga, Makwakwa oMathebula njalo njalo. UMbulelo Baloyi usebenzela uhulumeni waKwaZulu-Natal kepha lokhu okubhalwe ngenhla akuhlangene nomnyango noma nesikhundla sakhe kuhulumeni