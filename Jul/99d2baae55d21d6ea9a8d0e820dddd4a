I-ECONOMIC Freedom Fighters (EFF) ifuna ashenxe esikhundleni sakhe umengameli Cyril Ramaphosa kuze kube ugeza igama lakhe kulandela umbiko woMvikeli woMphakathi ngaye. NgoLwesihlanu uMvikeli woMphakathi u-Adv Busisiwe Mkhwebane ukhiphe umbiko oveze ukuthi uRamaphosa wakhohlisa iphalamende ngesikhathi ephendula umbuzo ngoR500 000 awuthola kwiBosasa. Ngaphezu kwalokho, uMkhwebane uphakamise ukuthi uRamaphosa kumele aphenywe ngezinsolo zokushushumbisa imali ngenxa yezigidi zamarandi ezingaphezulu kukaR190 million ezaziphuma zingena kuma-akhawunti akhe ebhange ngesikhathi ematasa ekhankasela ukuba umengameli we-ANC ngo-2017. Ephendula uRamaphosa uthe umbiko kaMkhwebane unamaphutha futhi uzowuphikisa enkantolo. Iphawula kulolu daba ngemuva kwesithangami nabezindaba esibizwe uRamaphosa izolo ebusuku, i-EFF ithe uRamaphosa ubemosha isikhathi sabantu bakuleli ezobatshela into engathi shu. “Akekho umengameli wakuleli okufanele angqubuzane nehhovisi loMvikeli woMphakathi, ngezinto anecala kuzo,” kusho okhulumela i-EFF uMbuyiseni Ndlozi kutwitter othe iNingizimu Afrika ibhekene nomunye ‘uZuma’. I-EFF ithe uRamaphosa kumele ashenxe kwesobumengameli kuze kube ugeza igama lakhe kwasolwa ngakho. “Umengameli bekumele akudalule ukuthi obani abamxhasa ukuze abe ngumengameli we-ANC, avume amaphutha akhe ngokungaphumeli obala ngalokhu njengokomthetho. Lokhu kubalulekile ngoba akakuchithi ukuthi ikhona imali eyaqongelelwa egameni lakhe,” kusho i-EFF esitatimendeni. Kwizincomo eziphakanyiswe uMkhwebane kumbiko wakhe uthe uRamaphosa kumele aphumele obala ngokuthi obani ababemxhasa. Uthe uSomlomo wephalandele uThandi Modise kumele adlulisele lolu daba kwikomidi eliqondisa ubugwegwe ephalamende, ophikweni lwezokushushisa kanye nasemaphoyiseni ukuze baphenye izinsolo zokushushumbiswa kwemali. I-EFF ithe uphiko lwezokushushisa, ama-Hawks kanye nePhalamende kumele balandele izincomo zoMvikeli woMphakathi. I-DA ngakolunye uhlangothi yona ithe uRamaphosa kumele aphenywe yiPhalamende bese eyaqinisekisa ukuthi izindleko zokufaka lolu daba enkantolo ngeke zihlanganise imali yabakhokhi bentela. 