ABAZALI bomsunguli wekhasi labesifazane elitholakala kuFacebook iLadies House bathi bacela ukukhulekiswa kusinde indodana yabo. USimthembile Chris Bhoni ongumsunguli weLadies House enabesifazane abawu 703kÂ  besekuphele izinyanga kubuzwana ngokunyamalala kwakhe. UMnuz Mbongeni Bhoni waseLusikisiki onguyise kaChris uthe indodana yakhe iqale ikugula ngonyaka odlule kodwa bengazi ngoba ibiziqinisa. "Bekuwu Novemba sikhuluma naye ocingweni nonina, samuzwa ukuthi ukhulumisa komuntu ongaphilile. Sagibela saze sayofika eNtuzuma lapho ebehlala khona. Samfica ebambekile ekhala ngekhanda. Sigqigqe izibhedlela odokotela bathi imeningitis. Size samthatha sabuya naye, kuyimanje simehlisa simenyusa. Akakalulami ngoba umqondo uyadideka njalo, nezinyawo azivumi ahambe uvele abopheke," kusho uBhoni. Eqhuba uthe bezwa nangekhasi lakhe leLadies House bayacela nokuthi abantu babakhulekise asinde ngoba ubenezifiso eziningi asafisa ziphumelele. "Sezwa nangabangani bakhe kodwa kwasho ukuthi asazi lutho ngoFacebook. Into engayicela ukuthi asazise uma enengane eThekwini singamthathi siyishiye ngemuva ingakwazi ekhaya. Kubuhlungu ukugulelwa ngalendlela ubungasebenzi njengathi. USimthembile uyena omdala ezinganeni zami eziyisithupha. Kunzima nokuhlala ubika usizi kubantu uma kumele siye esibhedlela. Kodwa ngoba siyamzala siyazama," kusho uBhoni. Ephetha uthe bona njengo mndeni bakhalela impilo yendodana yabo futhi banethemba lokuthi uNkulunkulu uzobazwela kulolu sizi ababhekene nalo. Kuvela lezi zindaba nje abesifazane baseLadies House bebesanda kushayelwa ihlombe ngokwakhela umndeni wakwaZuke eMlaza umuzi kanokusho. Lokhu kulandela khona ukuhlangana kuleli khasi likaChris.