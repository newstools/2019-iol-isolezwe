Leli soka elaziwayo kule ndawo kuthiwa lishayela itekisi esuka eLindelani iye eThekwini. Unina omncane kaNksz Sabatha Noliswa Nhleko (26), uNkk Lindelwa Nhleko uthe umzukulu wakhe oneminyaka emine ufike ngabo-5 ekuseni wathi ushiywe nguyise esangweni, wathi makafike asho ukuthi unina ufile. “Ngizitshele ukuthi uyise wengane uyilethe lapha ngoba yena nonina wayo bexabana. Ngazitshela ukuthi uyibalekisela ukuthi ingaboni ukuthi bayaxabana noma ushaya unina ngoba yinto abejwayele ukuyenza. Ingane iqhubekile yathi: “Ubaba ushaye umama, ufile akanyakazi,” kusho uNksz Nhleko. Uthe uzame ukushayela ucingo indodakazi yakhe ukuze abuze ukuthi kwenzenjani, wabona ukuthi uke wazanywa ukuthintwa ngocingo yisoka layo ngabo-1 entathakusa wangezwa. “Ngimshayelile ucingo lwakhe lwangangena. Kudume ikhanda nezinhlungu zomthungo zangiqinisa njengoba nginengane enezinsuku ezine. Angikwazi ukuhamba ibanga elide. Ngicele uskwiza ukuthi angiphelezele ngicothoze ngizofika lapho ebengimqashele khona ngimbalekisela lona leli soka lakhe. Ngifice umngani wakhe ekhala egcekeni lakulo muzi aqashe kuwo ethi useshonile. Uthe uvuswe yisoka likamufi lithi akazolibonisa intombi yakhe uyishayile manje ayisanyakazi,” kusho yena. Uthe indodakazi yakhe beyixabane nesoka emini ngeSonto yaze yabalakela kuye. Isoka liyilandelile lafike lamtshela ukuthi liyifice nendoda emqashweni. “Lo mfana ubengafuni ukwaliwa futhi eyishaya ingane yami. Ngize ngayiqashele kulo muzi nje, bengiyibalekisela ukuthi lapha ekhaya ubengena ayishaye ayigwaze. Ngiqale ngambalekisela esihlotsheni eNanda nyakenye akuphelanga isikhathi eside wabuya umufi, sebebuyelene. Baxabana wamgwaza, ngathi akayovula icala , wangaya. Ngambalekisa ngokumqashela kule ndawo, “ kusho yena. Abaqashe nomufi bathi umsolwa ugqekeze umnyango wangena ngenkani. UNksz Sinenhlanhla Nkanini umngani kamufi, uthe isoka lomngani wakhe nakuyena lithe limfice enendoda emini ngeSonto. Phezu kombhede kamufi bekunokhonkolo onegazi okusolwa ukuthi umshaye ngawo ekhanda. “Usivuse silele wathi ubona uSabatha engasanyakazi, asizobheka nesoka lami ukuthi kwenzenjani. Ufike wamyakazisa, wanganyakaza. Wathi asibize amaphoyisa noma i-ambulensi yena uyabaleka. Wangena etekisini wabaleka ngayo, sasala simile,” Okhulumela amaphoyisa KwaZulu-Natal uCaptain Nqobile Gwala, uthe kutholwe isidumbu sowesifazane endlini abeqashe kuyo sinengozi enkulu ekhanda. Uthe kuvulwe icala lokubulala eliphenywa ngamaphoyisa aseNtuzuma. “Izizathu eziholele ekubulaweni kwalo wesifazane azikaziwa, kusaphenywa,” kusho uCapt Gwala.