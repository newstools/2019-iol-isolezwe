Esitatimendeni esithunyelelwe abezindaba izolo, uNobhala wamaKhomanisi esifundazweni uMnuz Themba Mthembu, ulugxekile udlame olusanda kusuka eMandeni lapho kube nokudubulana erenki phambi komphakathi kwashiswa nezimoto. “Umnyango kufanele uqhamuke nezinye izindlela zokulwa nale nkinga yasembonini yamatekisi ngoba okubuhlungu ibeka engcupheni impilo yabagibeli abangenacala,” kusho uMthembu. Uthe bayafisa futhi ukuthi asheshe ajeze ‘umalume’ okhulelise ingane eneminyaka engu-12. UMthembu uthe umhlangano wabo uphinde wavumelana ngokuthi kusungulwe ikhomishini ezophenya ngokungenzi kahle komasipala neminyango ethile kahulumeni. “Siyazi ukuthi phambilini umnotho wezwe lethu wawuhlelwe ngendlela yokuthi kube ngabathile kuphela abazuzayo kuwona, namanje le nto sisayibona ngesikhathi sentando yabantu njengoba kukhishwa amathenda ngendlela engekho emthethweni sekuxhashazwa nemali yabakhokhibentela kwenziwa inkohlakalo,” kusho uMthembu. Uthe labo abasemagunyeni ombuso bagcwalisa amaphakethe abo ngemali ngesikhathi imiphakathi ibulawa yindlala. “Sizoxoxisana nekhabhinethi entsha ukuze kusungulwe le khomishini ezophenya ngalokhu,” kusho uMthembu. Uthe bakhathazekile futhi ngombiko kaMcwaningi-Mabhuku jikelele uMnuz Kimi Makwetu oveza ukuthi siyaqhubeka nokwehla isibalo somasipala abathola imibiko engenagcobho. “Kuyishwa futhi kuyihlazo ukuthi umbiko kaMakwetu wesabelo-mali sika-2017/18, uveza ukuthi omasipala abangu-18, kuphela ezweni lonke abakwazi ukuthola imibiko emihle, kuvelile futhi ukuthi omasipala abaningi abangenzi kahle ilabo abaphethwe i-ANC, IFP neDA, lokhu okwenzekayo kuyihlazo kwintando yabantu, sizolindela ukuthi uMakwetu kube khona izinyathelo azithathayo,” kusho uMthembu. Uthe amaKhomanisi azobiza imbizo lapho kuzomenywa zonke izinhlaka ukuze kubhekwe ukuthi bangahlengwa kanjani omasipala. UMthembu uphinde waveza ukuthi inhlangano yabo ayineme mayelana nesimo esingagculisi sethuna likalowo owayenguNobhala-jikelele wabo uMnuz Moses Mabhida. Uthe badumele uma bebona ukuthi itshe ethuneni likaMabhida lisusiwe ngaphandle kokuthi baziswe bona nomndeni wakhe.