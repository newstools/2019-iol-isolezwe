USHAQEKILE obambe njengeMeya yeTheku uNkk Fawzia Peer ngokubuya kwemiphumela ngamanzi okwakusolwa ukuthi afakwe ubuthi eveze ukuthi ayengenalutho. Bese kudlule amasonto uPeer elinde imiphumela ngamanzi awaphuza kumhlangano wesigungu esilawula umkhandlu maqede waphuma esebambe umlomo waphuthunyiswa kudokotela. “Ngithole i-email kuSomlomo ngathola ukuthi imiphumela iveza ukuthi amanzi ayengenalutho. Kuyangithusa ukuthi amanzi atholwe engenalutho nokuthi amanzi ahlolwe ngaphakathi emkhandlwni kuphela angayiswa nangaphandle,” kusho uPeer. Bekusolwa ukuthi amanzi aqhabulwa uPeer kulo mhlangano ngenyanga edlule ayefakwe upharafini. Amanzi ahlolwa kwiLab yomkhandlu weTheku ngemuva kokuphuthunyiswa kukaPeer kudokotela, wabuyela emsebenzini ngakusasa ngemuva kokwelashelwa ukusha umlomo nomphimbo. “Ngicabanga ukuthi sifundile kulesi sehlo ukuthi indlela okuhlolwe ngayo amanzi akwenziwanga ngendlela. Kumele sifundile kuleli phutha lethu,” kusho uPeer ekhuluma ne-African News Agency (ANA). UPeer uthe bane abantu abahogela amanzi ayewaphuzile bonke abavumelana ukuthi anuka upharafini. “USotswebhu omkhulu we-ANC (Nelly Nyanisa) waba ngowokuqala ukuhogela amanzi ngimazisa ukuthi ayangishisa emlonyeni. Wawahogela wathi angiwabeke phansi anuka upharafini,” kuchaza uPeer. “USomlomo wawanikeza ukhansela uSipho Kaunda, ngoba sihlala ngandawonye, wawadlulisa nakukhansela uBarbara Fontein. Bonke bezwa kunuka upharafini. USomlomo wabe esememezela ukuthi angabe esaphuzwa amanzi,” usho kanje. Ngesikhathi kwenzeka lokhu, kunabasebezi bomkhandlu abazisa i-ANA ukuthi uPeer unehamba, okuyinto athe ubengazi ukuthi iyashiwo ngaye. “Kwabanye abantu iyihlaya lento, kuyahlekwa, kodwa mina ingishaqile kakhulu. Kumele ngizinakekele manje ngiqaphe engikuphuzayo nengikudlayo. Ngizithengela mina manje ukudla futhi amanzi sengiphatha awami,” kushi yena. UPeer uthe amaphoyisa asaphenya ngalolu daba njengoba esazobuka okwaqoshwa amakhemara ngosuku lwesigameko. UPeer ubambe njengeMeya yeTheku kulandela ukumiswa kukaNkk Zandile Gumede njengokomyalelo we-ANC kulandela ukuvela enkantolo ngamacala enkohlakalo ethinta ithenda likaR208 million lokuqoqwa kukadoti kuleli dolobha. 