Isolezwe lithole ukuthi uThabiso Maduna (15) ungumdansi ojwayele ukunandisa ezindaweni ezihlukene zobumnandi neqembu lakhe. UMnuz Bonginhlanhla Maduna onguyise kaThabiso, uthe indodana yakhe ibihambe nomfana wakwamakhelwane oyigwazile ojwayele ukuhamba nayo vele uma iyonandisa. “Lo mfana omgwazile akayena umdansi kodwa ujwayele ukuhamba nomfana wami nabanye abadansayo. Angazi ukuthi bekubangweni kodwa kuthiwa kube nengxabano eholele ekutheni lo wakwamakhelwane agwaze uThabiso nomunye umfana. Ngenhlanhla lo omunye akalimalanga njengowami ngoba owami ulele esibhedlela nommese obhajwe ekhanda,” kusho uMaduna. Izolo uMaduna nomndeni wakhe bebesalinde ukuzwa ukuthi uThabiso uzodluliselwa nini esibhedlela iNkosi Albert Luthuli Memorial lapho kunongoti abakwazi ukuhlenga abasesimeni esibucayi. UNksz Busisiwe Sibiya ongunina kaThabiso izolo ntambama uthe kumphethe kabi ukulimala kwendodana yakhe, ilinyazwa wumfana wakwamakhelwane. “Ulimele kakhulu umfana wami, ngisalindile ukuzwa ukuthi uzosuswa nini ePrince Mshiyeni ayiswe eNkosi Albert ngoba ummese usahleli ekhanda. “Okubuhlungu wukuthi omakhelwane bami, okungabazali balo mfana omgwazile abakaze bazobonana nami noma balethe umfana azoxolisa, isenzo sabo asikhombisi nje ukuthi singabantu abaphilisanayo. Uthe uzwe kuthiwa umfana ogwaze uThabiso uboshwe ihora elilodwa wase ededelwa. “Ngiyafisa ukwazi ukuthi bekwenzenjani kuze kugwazwe uThabiso, ngiyadinga nokuthi omakhelwane beze sizoxoxa ngoba sonke besingekho ngesikhathi kwenzeka le nto egcine ngokulalisa ingane yami esibhedlela,” kusho uNksz Sibiya. Uthe njengoba namhlanje kuwuMsombuluko uThabiso kufanele aye eMzwamandla High lapho efunda khona uGrade 11 kodwa ngeke kwenzeke lokhu ngoba usesibhedlela. “Angazi-nje ukuthi ingane yami isayophinde ikwazi yini ukufunda njengoba ummese usabhajwe ekhanda kuyimanje,” kusho uNksz Sibiya. UCaptain Nqobile Gwala, wamaphoyisa KwaZulu-Natal, uthe amaphoyisa aseBhekithemba aphenya icala lokuzama ukubulala emuva kokuthi umfana (16) egwaze omunye (15) ekhanda ngabo-2.30 ezintatha zayizolo. Lesi sigameko sehle kwa-L eMlaza kanti umfana ona-16 uye waboshwa kodwa wabuye wadedelwa ngaphansi kweso labazali. Uzovela namhlanje enkantolo yeMantshi yaseMlaza. 