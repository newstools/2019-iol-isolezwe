Kuphoqeleke ukuthi basheshe bagoduke abafundi baseHabiyane Primary njengoba izigebengu zithathe konke ukudla abaphekelwa kona, kwebiwa nesitofu. Isolezwe lifike kulesi sikole izolo omama abaphekayo bezipholele ekhishini. Endlini okuhlala kuyo ukudla bekukhona ama-butternut ambalwa okuthiwa yiwona asale ngesikhathi kwebiwa. Kusolwa ukuthi izigebengu zingene ngopotsho maqede zabhoboza uphahla ekhishini. UMnuz Lucky Mbhele ongumzali futhi ongunogada wesikole, uthe ngoMgqibelo wayezongena esikoleni ngezithuba zabo-7 ngesikhathi eficana nomunye wabasolwa. “Ngamfica ekilasini lakwaGrade 7, ngamkhiyela ngaphakathi ngayobiza amaphoyisa. Nguyena ogcine esitshela ukuthi izimpahla zidayiswe kuphi njengoba ethe isitofu sidayiswe ngoR400, kwebiwa nezigubhu zikagesi,” kuchaza uMbhele. UMbhele othe ugada emini kuphela, uthe kukaningi begqekezelwa ngoba isango alikhiywa futhi kunopotsho abaningi. Uthe sekwakhishwa ngisho izinsimbi zasemawindini nasezicabheni. Oyilungu lesigungu esilawula isikole, uNkk Thulisile Mthembu, uthe inselelo enkulu ukuthi abanaye unogada okhokhelwa umnyango. Uthe uMbhele akakwazi ukwenza kahle umsebenzi ngokugcwele ngoba uhlanganiselwa ngabazali imali, abuye angakhokheleki kahle. Okhulumela amaphoyisa KwaZulu-Natal uCaptain Nqobile Gwala, uthe kuboshwe umsolwa oneminyaka engu-30, ovele eNkantolo yeMantshi eMbumbulu izolo. Iphephandaba livakashele naseMasuku Primary eFolweni lapho kwadutshulwa khona uthisha emagcekeni esikole ngaphambi kokuvalwa kwezikole ngenyanga edlule. UMnuz Siboniso Nyawose wadutshulwa efika esikoleni ekuseni, uMnyango wezeMfundo wathembisa ukuqinisa ezokuphepha. Omunye uthisha ocele ukungadalulwa, uthe abazange baphazamiseke izolo yize besasaba. Uthe amaphoyisa afikile ukuzohlola isimo ekuseni. Esangweni bekukhona onogada ababili okuthiwa bashintshana nabanye ababili abangena ebusuku. Esitatimendeni esithunyelwe abezindaba uNgqongqoshe wezeMfundo eKZN uMnuz Kwazi Mshengu, uthe konke kuhambe kahle ngosuku lokuqala lokuvulwa kwezikole. Ungqongqoshe ugasele kungazelewe eMyezaneni High eMgungundlovu ukuyobheka ukuthi kuyafundwa ngosuku lokuqala. Lesi sikole kuke kwabikwa ngaso kuthiwa sinabafundi abasebenzisa izidakamizwa futhi abangakuhloniphi ukungena ngesikhathi. UMshengu uvakashele naseDabulamanzi Combined eMgungundlovu. Kuhlelwa ukuthi lesi sikole sigxile kwezolimo.