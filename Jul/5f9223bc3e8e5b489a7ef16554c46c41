UYASHUBA umbango womhlaba okunepulazi lamoba kuwo kulandela ukushiswa kwemenenja yaleli pulazi eliseMthwalume, ngase-Ifafa Beach eSouth Coast. Imenenja, ecele ukungadalulwa ngoba isabela impilo yayo, inqabile ukukhuluma ngokuyihlele ngoLwesihlanu ekuseni kuleli pulazi ihlaselwa amalungu omphakathi angaziwa. Leli pulazi lama-hactre awu-7500 futhi elibiza ngaphezulu kukaR300 million lingaphansi kweMathulini Communal Property Association neNdelo Community Trust. Inkosi Bhekizizwe Luthuli, ekhulumela iMathulini Community Property Association, ithe abantu abangaziwa bashise ingxenye yepulazi base bephosa imenenja yalo emlilweni. ULuthuli, oyilungu lePhalamende, uthe lawa malungu omphakathi asezame kaningi ukuthola lo mhlaba athi ungowawo kodwa angaphumelela. “Imenenja yalaliswa esibhedlela ngemuva kokusha. Amapulazi ayingxenye omhlaba owabuyiselwa kubantu ngokusemthethweni. Lokhu kuhlaselwa kwakamuva kuyimizamo engekho emthethweni yokuthatha abahluleka ukukuthola ngendlela esemthethweni.” ULuthuli uthe lawa mapulazi aqashe abasebenzi abawu-1200. Uthe sebebhalele ungqongqoshe omusha wezoLimo, uNksz Thoko Didiza ukucela ukuthi angenelele ngokushesha kulolu daba. Okhulumela lo ungqongqoshe uPhuti Mabelebele uthe uzokwazi ukuphawula ngalolu daba namhlanje. ULuthuli uthe ithimba lamaphoyisa elijutshwe kule ndawo alenzi lutho ukunqanda udlame. USihlalo weNdelu Community Trust uthe bayazi ngamalungu omphakathi afuna ukubuyiselwa umhlaba kodwa awanabo ubufakazi obukhomba ukuthi wawungowawo. Okhulumela amaphoyisa KwaZulu-Natal uCaptain Nqobile Gwala uthe kuvulwe icala lokuhlaselwa komuntu ngenhloso yokumlimaza. 