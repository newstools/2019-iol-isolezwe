SEZIPHENYWA amaphoyisa izinsolo zemizamo yokudlisa iPhini leMeya kuMasipala weTheku uNkk Fawzer Peer okuthiwa wayefakelwe ubuthi emanzini okuphuza. Kuke kwasuka isidumo ngesikhathi kuhleli umhlangano wesigungu esilawula umkhandlu kwabonakala uNkk Peer, eqhabula amanzi maqede waphuma esebambe umlomo. Kwabonakala sengathi kukhona akuzwile emanzini okunganambitheki kahle. Emuva kwalokho uPeer wakhala ngokuthi akazizwa kahle uzwa kuduma upotiyane wase ephuthunyiswa esibhedlela nokho waba ngcono. OKhulumela amaphoyisa KwaZulu-Natal uCaptain Nqobile Gwala ukuqinisekisile ukuthi udaba loshevu bayaluphenya. Akucaci ukuthi ubani ofake udaba emaphoyiseni kodwa kuthiwa lusetshenzwa yisiteshi iDurban Central. UPeer ubambe njengemeya yeTheku kulandela ukumiswa kwemeya uNkk Zandile Gumede ngemuva kokuvela enkantolo ngezinsolo zokukhabanisa ithenda likaR208 million likuqoqwa kukadoti. Ephendula iphendaba elinguzakwabo weSolezwe, iDaily News, okhulumela umkhandlu uMnuz Msawakhe Mayisela uthe bacela ukubuyela kwabezindaba ngalolu daba uma sebethole imiphumela yamanzi asahlolwa elab. Udokotela owelapha uPeer eCity Hospital, uDkt Suresh Raidoo, uthi bamelapha ngehydro-cortsone base bemuqapha amahora amane ngaphambi kokumdedela ayekhaya neminye imithi. Uthe bacela isampuli yamanzi awaphuza ukuze bawahlole kodwa kuze kube yimanje abakaze bawathole.  