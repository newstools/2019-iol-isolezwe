OWAYENGUMENGAMELI wakuleli uMnuz Jacob Zuma uthi ugqigqa izinkantolo nje futhi usevela kwikhomishini kaZondo yingenxa yetulo elidala lokuthi asuswe ebuholini kuhulumeni. UZuma udalule lokhu ngoMsombuluko ngesikhathi eqala ukufakaza kwikhomishi ephenya ngokulawulwa kombuso yidlanzana. Ngesikhathi eqala ukufakaza uZuma, ummeli wakhe u-Adv Muzi Sikhakhane uqale wacacisa ngokubhalela kwakhe ikhomishini eyicela ukuthi imthumelele imibuzo ngaphambi kokuthi avele. USikhakhane uveze ukuthi akukho kuhle ukuthi kule khomishini kunabantu asebebukwa njengamaqhawe abanye babukwa njengabasolwa ekubeni yasungulelwa ukuthi ithole iqiniso ngokulawulwa kombuso yidlanzana. Eseqala ukufakaza uZuma uqale ngokundlalela umlando ngokuhlaselwa kwakhe athi kwaqala ngonyaka ka-1990 lapho athola khona umbiko wokuthi kunabahlela ukuthi lidicilelwe phansi igama lakhe ngaphambi kwengqungquthela ye-ANC. Uthe ngemuva kokwenza uphenyo lwakhe wathola ukuthi ababefuna ukumhlasela babehlongoza ukwenza lokhu ngoba ‘wayazi lukhulu’ uZuma ngohulumeni wobandlululo. Uthe lokhu kwakuhlelwa izinhlangano ezizimele, eyodwa yakuleli nenye yaphesheya. UZuma uthe lezi zinhlangano zabona ukuthi uyathandwa kwi-ANC, yabe sezihlela ukubhekana naye ngenye indlela. Uthi ngemuva kwenkomfa ye-ANC wasuswa njengenhloko yezobunhloli. Uthi ngenxa yendlela izinto ezenzeka ngayo esuswa kwenza babona ukuthi kunezimpimpi kwi-ANC. UZuma uthe nalabo abahlongoza ukuthi kube khona le khomishini basaqhubeka nemizamo yokulwa nesithunzi sakhe. UZuma uthe ngo-2005 wasuswa njengephini likaMengameli we-ANC ngoba wayesolwa ecaleni lokuthengwa kwezikhali (arms deal). Uthe bonke abanye amagama abo ayevela abakaze baphenywe futhi abakaze basuswe ezikhundleni zabo kwi-ANC. Ngaleso sikhathi uZuma wayephenywa ama-Scorpions. UZuma uthi ngesikhathi eqala ukwaziswa ngalolu daba watshelwa ukuthi alikho icala abekwa lona, uSchabir Schaik nje owafaka igama lakhe kwisitatimende sakhe kodwa kuphelela lapho. Ngemuva kwesonto uZuma uthi waziswa ukuthi empeleni akhona amacala azobekwa wona kodwa anganyamalala uma angase ahoxe esikhundleni sokuba yiPhini likaMengameli. UZuma uthi wathenjiswa uR20 million, kwathiwa akahambe eyohlala eNkandla uzonakekelwa futhi anyamalale namacala ayesolwa ngawo. Uthi kwamuxaka lokhu ngoba wayekade aziswe ukuthi alikho icala azobekwa lona ngokuthengwa kwezikhali. Ngo-2005 uZuma wasuswa njengePhini likaMengali Thabo Mbheki. Uthe uZuma wakwamukela lokhu. Ngemuva kwenkomfa yango-2007, uZuma wabekwa njengomholi omusha we-ANC athi kwenzeka ngaphezu kwetulo lokuthi aboshwe. UZuma uthe ngemuva kwalokho kwabekwa uSchabir Shaik icala eyedwa ukuze uma etholwa enecala, kubekwe yena icala kwazise babesolwa bobabili ngenkohlakalo odabeni lokuthengwa kwezikhali. Ngemuva kwesinqumo sejaji esathola uSchabir Shaik enecala, kwaba nemibiko yokuthi iJaji lathi kunomkhonyovu ohlanganisa uShaik noZuma. UZuma uthe indlela lokhu okwakushiwo ngayo osopolitiki nabamaphephandaba, kwaze kwenza iJaji laphumela obala lasho ukuthi alikaze likusho lokho. UZuma uthi konke lokhu kubeka ngokusobala ukuthi kunezihlangano ezicashile ezilwa nesithunzi sakhe emphakathini futhi ezimufuna engekho ebuholini kuhulumeni ngoba zisabela ukuthi angase aphumele obala ngezimfihlo azaziyo. “Nizokhumbula ukuthi ngesikhathi ngakha umuzi wami eNkandla, kwaba nomsindo ngenkohlakalo. Nizokhumbula ukuthi ngesikhathi kubikwa abezindaba babesho isamba semali eyasetshenziswa kwakhiwa umuzi wami. Kwaphenya iminyango emibili kahulumeni emzini wami, yangathola lutho. Kweza ngisho owayenguMvikeli Womphakathi, wangathola lutho,” kusho uZuma. UZuma uphinde walwa nokubizwa kwale khomishini ngekhomishini ephenya ngokulawulwa kombuso yidlanzana. Uthe leli temu liyihaba ngoba akuzona zonke izinhlaka zombuso ezibhekene nenkohlakalo. 