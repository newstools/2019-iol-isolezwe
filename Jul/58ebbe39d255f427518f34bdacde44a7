Kulezi ziguli kuthiwa bekunomama nezingane ezisanda kubelethwa ezilinganiselwa ku 25, iziguli ebezizobona odokotela abelapha izifo zabesifazane, izingane ebezilaliswe ewodini lezingane esitezi sika13 kuphoqeleke ukuthi zikhishwe kula mawodi. Kuthiwa umlilo uqale esitezi sesikhombisa ekuseni izolo wadlulela kwesesishiyagalolunye nesika-3. Ephawula ngalesi sigameko uNgqongqoshe wezeMpilo KwaZulu-Natal uNkk Nomagugu Simelane-Zulu, uthe ubonga onogada besibhedlela, abasebenzi, abaphathi baso nophiko olucisha umlilo eThekwini abenze umsebenzi oncomekayo. “Sibonga ukusebenza kwabo ngokubambisana kwahlengwa impilo yabebesemawodini athintekile, abagcinanga ngokuvikela bona babuye bavikela nokubhebhetheka komlilo obekuzodala umonakalo omkhulu. Sisazokwenza uphenyo oluzoveza ukuthi umlilo udalwe yini. Uma kutholakala ukuthi kunabathile abawokhelile bazobhekana nomthetho,” kusho yena. Uthe ukuqubuka komlilo kuholele ekutheni kuphazamiseke ukusebenza kwekheshi elisetshenziselwa ukukhipha udoti ngaphakathi esibhedlela. Uqhube wathi ngaphandle komlilo ukuphazamiseka kwekheshi kubuye kwengezelelwa amanzi asetshenziswe ngesikhathi kucishwa umlilo agcine esengena emgudwini wokuhamba kwalo,” kusho yena.