LICISHE labhubhisa ngesibhamu ikhehla (79) laseMsinga elidubule amalungu amathathu omndeni, licasulwa yibhobhodlana elilijikijele ngetshe odwendweni, eKhuthala emaChunwini muva nje. Lo msindo kuthiwa usuke ngemuva komdlalo wokungcweka oyaye wenziwe uma kunemicimbi efuze le emakhaya. Kuthiwa leli bhobhodlana belibona leli khehla selishaya liphindelela enyameni kuninalume lingasamngcwekisi, ukuzama ukuliphazamisa, lamshaya ngetshe. Ngokwabebe semcimbini, ikhehla lidinwe lathelwa ngamanzi laqonda emzini walo, labuya nesibhamu laqonda ngqo emndenini webhoxongwana elimshaye ngetshe. Kuthiwa lifike lavulela ngenhlamvu kuwona wonke umuntu obekhona, okuhlanganisa noninalume elingcweke naye. UMnuz Buzumthetho Mchunu, uninalume olanyulelwe ngetshe, udutshulwe yikhehla ethangeni, inhlamvu yahuhuluza yayomshaya engalweni nasesandleni. Uthe bebengcweka naleli khehla elibizwa ngoLanga. “Sisangcweka esibayeni, abebebukela bakhuze ikhehla ngoba libonakala lingasangcweki, seligadla kuzwele kimina,” kusho uMchunu. Uthe yena uzibekile izinduku phansi. Kodwa ikhehla laqhubeka nokumshaya. “Umshana wami ube esecasuka wathatha imbokodo walishaya esufubeni. Ngibone selibambe isifuba. Emva kwalokho lithe liyabuya,” kusho uMchunu. Ekubuyeni kukaLanga, uthe ubesephethe isibhamu i-9mm. Uthe ubone esemdubula ukuthi kanti uhlome ngesibhamu. “Udubule izinhlamvu ezingaphezulu kwezinhlanu. Kodwa yinye engishayile ethangeni, yahuhuluza yayongishaya engalweni nasesandleni,” kusho yena. Emva kwalokho uthe uye kumshana wakhe, wafike wamdubula onyaweni, kanti nomzala wakhe akasalanga ngaphandle njengoba yena edubuleke esiswini. “Ngicabanga ukuthi kuphele izinhlamvu esibhanyini okwenze ukuthi ame angabe esadubula,” kuchaza uMchunu. Uthe kusize abantu abakade sebehlakazekile bebaleka, okuyibona abalibambile ikhehla ngoba sebebona ukuthi lisadubula kodwa izinhlamvu azisaphumi. UMchunu uthe bonke baphuthunyiswe esibhedlela kukubi. “Mina ngiphume izolo (ngoLwesine) esibhedlela,” kusho uMchunu ngenkathi leli phephandaba lihambele kule ndawo. Uthe kumphathe kabi okwenziwe uLanga ngoba yinto aseyijwayele ukuthi uma kunemicimbi endaweni, kube khona abantu abadubulayo ngendlela engaqondakali. “Okungixakayo wukuthi usithathaphi isibindi sokwenza lokhu ebe enguLanga yedwa endaweni egcwele amaChunu,” kubuza uMchunu. Kukhulunywa naye uLanga, osolwa ngalesi senzo, wenqabile negama lakhe wathi akafuni nalo. Akafunanga futhi nokuphawula kabanzi ngalolu daba yize ebengaluphiki. Uthe usazokhuluma nenduna kuqala ngokwenzekile ngaphambi kokuthi aphawule. “Ngiyaxolisa ukuthi uhambe ibanga elide kangaka uhambele amahhala. Kodwa angikafuni ukuphawula ngingakakhulumi nenduna,” kuxolisa uLanga. Amaphoyisa aKwaZulu-Natal, athe kunzima ukuphawula kulolu daba kwazise necala belingavulwanga. Kodwa athembise ukuphenya ngalo maduze nje.