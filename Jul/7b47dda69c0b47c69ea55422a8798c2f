Lo mthetho owaziwa ngeMarriage Act uvumela ukuthi izingane zabafana zishade uma sezineminyaka engu-18. Ngokwalo mthetho, amantombazane aneminyaka engu-15 angashada ngemvume kaNgqongqoshe woMnyango wezaseKhaya. Omunye umthetho ovumela ukuthi izingane ezineminyaka engaphansi kuka-18 zishade ngokwesintu iRecognition of Customary Marriages (RCMA). Ngaphansi kweRCMA, efaka ukukhokhwa kwelobolo, izingane ezineminyaka engu-18 noma ngaphansi zivunyelwa ukushada uma kuvuma abazali bazo. Ulwazi olukhishwe yiStatistics South Africa ngo-2017 luveze ukuthi amantombazane angu-91 000 aneminyaka ephakathi kuka-12 kuya ku-17 ashadile, amanye ahlukanisa, amanye angabafelokazi. Uhlelo lwethelevishini Isencane Lengane lumangaze abaningi lutshengisa amalungiselelo omshado phakathi kukaSiyacela Dlamuka noThando Msomi abaneminyaka engu-16. IKhomishani yokuLungiswa koMthetho kuleli, iSA Law Reform (SALRC) ithi umthetho ovumela izingane ukuthi zishade uyakhathaza. I-SALRC ibiphenya ukuthi imishado kumele yini ibhaliswe ngokomthetho owodwa. Kwenziwe uphenyo olubheka ukuthi imithetho yomshado ingafakwa yini ngaphansi kowodwa. Okwamanje imishando ibhaliswa ngaphansi kwemithetho emithathu okuyiMarriage Act of 1961, Recognition of Customary Marriages Act of 1998 neCivil Union Act of 2006. “Okusikhathazayo ukuthi iMarriage Act ivumela izingane ezineminyaka engaphansi kuka-18 ukuthi zishade ngemvume kaNgqongqoshe wezaseKhaya,” kusho umbiko wakwaSALRC. “Lo mthetho uyahlukanisa phakathi kwabafana namantombazane njengoba amantombazane engashada eneminyaka engu-15 kanti abafana bona bavunyelwa ukushada beneminyaka engu-18. “Okwesibili esikhathazeke ngakho ukuthi kunokuhluka emithethweni yomshado njengoba iCivil Union ingakuvumeli ukushada kubantu abaneminyaka engaphansi kuka-18. I-RCMA ivumela ukushada kwezingane ngemvume yabazali.” Kuthiwa ngaphansi kweMarriage Act neRCMA abazali nezinkantolo banamandla okuvumela ukushada kwezingane ezingaphansi kuka-18. “Kunokungahambisani phakathi kweMarriage Act neRCMA kanti nomthetho weCivil Union uvumela ukushada kubantu abaneminyaka engu-18 noma ngaphezulu.” Emuva kophenyo lwemishado enkolweni yamaSulumane, iSALRC yavumelana ukuthi abale nkolo bavunyelwe ukushada uma sebeneminyaka engu-18. “Embikweni weSALRC, enkolweni yamaSulumane yavumelana nokuthi amantombazane nabafana kumele babe neminyaka engu-18 noma ngaphezulu ukuze bashade,” kusho iSALRC. Umphakathi ungahambisa imibono yawo kuze kube * -Agasti 31 mayelana nokuthi kumele yini umshado ubhaliswe emthethweni owodwa.