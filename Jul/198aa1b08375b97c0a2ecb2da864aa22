KUQUBUKE impi yamazwi phakathi kukaNgqongqoshe wezeziMali, uMnuz Tito Mboweni noNdunankulu waseGauteng uMnuz David Makhura ngodaba lwama-e-tolls. Le mpi iqutshulwe ngokuthi uMakhura ubhale kwiTwitter ukuthi kumnyama kubomvu kumele iphele indaba yama-e-tolls. Usekwe ngabanye ongqongqoshe, okubalwa owezokuHlaliswa kwaBantu uMnuz Lebohang Maile nowezokuThuthukiswa kweNgqalasizinda, uNksz Tasneem Motara. UMboweni uthe abashayeli bezimoto kumele baqhubeke nokukhokhela ama-e-tolls. “Uma utshala imali kwingqalasizinda yemigwaqo usuke ubheke inzuzo. “Ngiqinisile? Ilokho okwenzayo ebhizinisini Ndunankulu Makhura. Ngiqinisile angithi, noma ngiyalahleka?” kubuza uMboweni. Uthe uma etshala ukwatapeya, ukwenza lokhu azi ukuthi uzowuvuna eminyakeni eyishumi ezayo, wathi abashayeli kumele bakhokhe. Ethula inkulumo abeyibhekise kwizakhamuzi zaseGauteng, uMakhura, uthe indaba yale migwaqo akuyona into abayifuna ukuthi ibe khona ngomuso kulesi sifundazwe. “Umbono wethu awukashintshi, ama-e-tolls akuyona into esifuna ukuthi ibe khona ngomuso esifundazweni sethu,” kusho uMakhura. Abashayeli bakweleta iSA National Roads Agency ngaphezulu kukaR10.9 billion ngokungakhokheli ama-e-tolls. UMakhura uthe uMboweni ungena ezindabeni ezingamfuni “Ngidlulisele udaba lwama-e-tolls kuMengameli Cyril Ramaphosa, ukuze anqume ngalolu daba. Sixoxe kahle noNgqongqoshe wezokuThutha, uMnuz Fikile Mbalula. UMboweni angaqhubeka apheke ebe ekwiTwitter, akayena umengameli ungungqongqoshe,” kubhala uMakhura kwiTwitter. UMaile ubhale kwiTwitter wathi uMboweni akumele abadelele ngoba abamsabi futhi wenza into isigungu esiphezulu se-ANC esabaxwayisa ukuthi ingenziwa.