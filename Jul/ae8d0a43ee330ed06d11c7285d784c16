Amaphoyisa asebenza ngaphansi koGu Cluster, Izikhulu zakwaSARS, amalungu esigungu sokudayiswa kotshwala nongoti bezinkampani eziphisa utshwala babe nophenyo ePort Shepstone, eMarburg naseHarding ngoLwesine ngesonto eledlule. Uphenyo lwenziwe emva kokuncinzwa kwamaphoyisa indlebe mayelana nezindawo ezihweba ngotshwala ngokungemthetho. Okhulumela amaphoyisa KwaZulu-Natal uLt Col Thulani Zwane, uthe kuhlolwe izindawo ezintathu ezidayisa utshwala kwaboshwa abantu abathathu ngokutholakala notshwala obungekho emthethweni. “Izinhlobo zotshwala obungekho emthethweni ezitholwe kubasolwa yi-whiskey, vodka ne-gin. Utshwala kuthiwa bekuhloswe ukuthi buthunyelwe kwamanye amazwe kodwa abasolwa bese bebudayisa kulezi zindawo ngokungemthetho,” kusho uLt Col Zwane. Uthe amalebuli abesemabhodleleni otshwala bese esusiwe kwafakwa angekho emthethweni ukuze ingabonakali imibhalo ekhombisa ukuthi kuhloswe ukuthi utshwala buyiswe kwamanye amazwe. “Utshwala obutholakele bungabiza ngaphezu kukaR2 million. Abasolwa abathathu bavele enkantolo yeMantshi yasePort Shepstone ngoLwesihlanu ngamacala okutholakala nezimpahla ezingekho emthethweni,” kusho uLt Col Zwane. ULt Col Zwane uthe uphenyo luyaqhubeka.