UTHOKOZANI NDLOVU uxoxe noMnuz Msawakhe Mayisela, okhulumela umkhandlu ukuzwa ukuthi bazokwazi yini ukumelana nomsebenzi obuwenziwa osonkontileka abaningi ngabasebenzi babo kuphela. Nokuthi kuzokwenzekani ngabakhala ngokuphucwa iqatha emlonyeni. NGABE kuyiqiniso ukuthi umkhandlu usuzosebenzisa abasebenzi bawo kuphela ukuqoqa udoti? Uma kunjalo, kuzokwenzeka kanjani ngoba kubukeka umsebenzi umningi ngaphezu kwabo? Nizolwenzanjani ngodaba lwaMadelangokubona athi ngeke kwenzeke lokho? KUYIQINISO ukuthi sesizosebenzisa abasebenzi bomkhandlu kuphela. Kuzokwenzeka ngokuthi abasebenzi banikwe amashifu amabili ukuze bakwazi ukwenza wonke umsebenzi. Ngasohlangothini lwaMadelangokubona, zikhona izinhlelo umkhandlu onazo ukuze ukwazi ukusebenza nawo. NGABE ninabasebenzi abanele emkhandlwini ukwenza wonke lo msebenzi? ASINABO abasebenzi abenele kodwa sinezinhlelo zokuthi silande abasebenzi bomkhandlu kweminye iminyango abazoqala ishifu yabo yesibili uma sebeqede umsebenzi abawenzayo. Kukhona abazoqala ngo-12 emini kuze kube * -5 ntambama.  KUVELE ukuthi kunemali ebisikhokhelwe osonkontileka abangawenzanga umsebenzi wokuqoqa udoti. Ngabe kuzokwenzekani ngaleyo mali njengoba umkhandlu usuvele ubakhokhele? NJENGAMANJE sesiqale isabelomali esisha. Imali abebekhokhelwe yona eyomsebenzi abebevele sebewenzile.  NGABE nizongenela enkingeni yabasebenzi abangaphansi kosonkontileka ebenisebenzisana nabo abakhala ngokuthi abayitholanga imiholo yabo yezinyanga ezimbili sebesebenzile? KUMANJE lolo daba lucutshungulwa imenenja yomkhandlu futhi luzoxazululeka maduze.  NGABE nizosibheka isiphakamiso sabo sokuthi nabo bafuna ukuba ngabasebenzi bomkhandlu ngokugcwele? EZINYANGENI ezimbili ezizayo umkhandlu uzobe usuwazi ukuthi bangaki abanye abasebenzi abadingekayo okumele bengezwe. Kuzokhishwa izikhangiso zomsebenzi futhi kuzolandelwa umthetho wokuqashwa kwabasebenzi.  UMA kungukuthi ninabo abasebenzi abangakwazi ukuqhubeka nomsebenzi bangaphakathi, kungani nisebenzise osonkontileka ekuqaleni? ASINABO abasebenzi abenele kodwa ukusebenzisa osonkontileka kwaba yisinqumo esathathwa ngo-2000. Lolu hlelo lokusebenzisa osonkontileka belusebenza kahle kuze kube * -2018.  NGOKUQONDA kwami, kunesabelomali sosonkontileka ebesibekwe eceleni yonke le minyaka, ngabe sekuzokwenzekani manje ngaso? LESO sabelomali sizosetshenziswa kwezinye izidingo zomkhandlu zangaphakathi, ngokunjalo nemisebenzi ezobe ikhangiswa kuzobe kusetshenziswa sona.  UMA sewuphetha ngabe sikhona isiqiniseko sokuthi abasebenzi bomkhandlu abazoqhubeka nomsebenzi wosonkontileka bazophepha uma sebeqoqa udoti emalokishini? SIZOKWENZA isiqiniseko sokuthi bazohamba namaphoyisa omkhandlu naweSAPS ukuqinisekisa ukuphepha kwabo. Yize kunjalo kodwa asiyiboni nenkinga enkulu ngoba udaba losonkontileka silubhekile nalo ngeke basale ngaphandle ezinhlelweni zomkhandlu.