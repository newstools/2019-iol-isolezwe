UNOBHALA Jikelele osabambile we-IFP oqokelwe ukuthatha kuDkt Mangosuthu Buthelezi ukhala ngabazama ukudicilela phansi igama lakhe ngaphakathi eqenjini. UMnuz Velenkosini Hlabisa ukusho lokhu emva kokuvela kwezindaba zokuthi kunabaholi athunywe ukuba abacele ukuba bahoxe ekungeneleni izikhundla kodwa bayamgolozela. Laba baholi kuthiwa uDkt Cedric Xulu oyikhansela eKing Cetshwayo, oThungulu noMnuz Mbangiseni Yengwa owayeyiMeya yaseMzinyathi. Imithombo yeSolezwe idalule ukuthi laba baholi iqembu alibathembi yingakho becelwe ukuba bahoxe ukungenela izikhundla. “Kuqalwe ngoYengwa obebangisana noMnuz Thami Ntuli esikhundleni sokuhola Inkatha esifundazweni kodwa wenqaba. Ngemuva kwalokho uHlabisa uhlangane noXulu ofuna ukuba uNobhala Jikelele. “Umncenge wancama, kwala noma esemtshela ukuthi uthunyelwe uMntwana wakwaPhindangene kodwa wagoloza wathi akube abantu abathi akahoxe. UXulu uzolimala ngale nkani anayo ngoba uHlabisa ubengazithumanga. Kufana nokuthi ugolozela uMntwana uqobo. Lokhu okwenzeke kuNkosi waseNewcastle obedelela uMntwana kuzobonakala kuXulu kungekudala. Buka uYengwa ucelwe kahle ukuba adedele uNtuli angamphonseli inselelo kodwa yena waqhubeka njengoba egcine ehluliwe,” kusho umthombo obuhlangene neSolezwe eVryheid kodwa ocele ukungadalulwa. uHlabisa uthe le nto ayimphethe kahle ngoba kuqondwe ukungcolisa igama lakhe. “Angithembe ukuthi njengoba ubhala awuhlangene nabantu abafuna ukungidicilela phansi besho izinto engingazazi. Okokuqala asikayixoxi indaba yezikhundla kwi-IFP ngakho uma sekukhulunywa kanje sekuyangicacela ukuthi kunabathile abasemkhankasweni wokungingcolisa. “Okunye ngiyabazi laba bantu abangcolisa igama lami. Ngicela ukucacisa ukuthi angikaze ngithunywe kuXulu noma kuYengwa futhi awukho umhlangano esengike ngaba nawo nabo,” kusho uHlabisa. Omunye umthombo uveze ukuthi sekube yizikhathi ezinhlanu kuncengwa uXulu ekhuzwa ukuba ahlukane nokukhankasa kuFacebook. Kumanje umkhankaso walesi sikhudla sikaNobhala Jikelele ushisa phansi phakathi kwakhe uXulu noMnuz Siphosethu Ngcobo onamagalelo okuhola inyunyana yothisha iNatu. Le mithombo ikhale ngokuthi uma umbango usushisa kanje, kungenzeka kube noqhekeko bese uMntwana waKwaPhindangene egcina ephoqeleka ukuba aqhubeke nokuhola iqembu eminye iminyaka ngoba bakhona abasamdinga. UXulu ethintwa uphike wama ngentaba wathi awukho umhlangano abenawo noHlabisa noma wamcela ukuba ahoxe. “Ngiyakuqala lokhu ongibuza khona. Futhi iqembu noHlabisa abakaze bathi abangenele izikhundla abahoxe. “Esikubonayo izinto ezibhalwa abantu kuFacebook ngabaholi abafisa bahole iqembu, uphiko lomama nolwentsha,” kusho uXulu. UYengwa uzanywe kaningi kodwa engatholakali ukuze aphendule. Ingqungquthela ye-IFP isihlehle iminyaka ngenxa yezizathu ezehlukene kanti kubhekwe ukuba ibe ngenyanga ezayo. Yagcina ukuba khona ngoDisemba 2012.