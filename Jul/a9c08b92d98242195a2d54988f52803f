UNkk Ntombifuthi Meyiwa ongunina kaSenzo Meyiwa, ukhale ebona uMnuz Bheki Cele obezobhonga emswaneni ngokushona kukaMnuz Sam Meyiwa. UCele ubezovela okokuqala emndenini emuva kokushona kukaMeyiwa entathakusa yangoMsombuluko, oshone nesilonda ngenxa yokungaboshwa kwababulali bendodana yakhe. UCele ofike emuva kwamahora amathathu kunobekulindelekile, ucele ukubhunga nomndeni ngaphakathi endlini. Esekhuluma nabezindaba uthe unqume ukuzohlanganisa amehlo ngoba ubevele exhumana nomndeni ngisho uMeyiwa esaphila. Uchithe izinsolo zokuthi akukho okwenzekayo ngecala lokubulawa kukaSenzo, athe sekusungulwe ithimba eliyisipesheli eliphenyayo. “Akulona iqiniso ukuthi akwenziwa lutho ngecala ekubeni selufike ngisho kuMengameli. Ubaba kaSenzo waziyela kuMengameli eyocela ukuthi amtholele ukuthi ngubani owambulala. Nami ngakhuluma naye ngonyaka odlule kunemidlalo kaSenzo, wakhuluma konke okusenhliziyweni yakhe. Ngamtshela ukuthi ngeke kwenzeke ukuthi bagcine bengatholakalanga ababulali futhi namanje ngisakugcizelela lokho.” Uthe usuku nosuku bayakhuluma noNgqongqoshe wezoBulungiswa uMnuz Ronald Lamola ngaleli cala futhi unethemba lokuthi ikhona inqubekela phambili. ULamola bekumele avele naye izolo kwaMeyiwa kodwa wabuye wabanjwa uhambo. UCele ugcizelele ukuthi ngeke esalokhu esho isikhathi okuzoboshwa ngalo abasolwa njengaphambilini. Uthe angakuqinisekisa ukuthi ngelinye ilanga kukhona oyojeza. Uphikile ukuthi amaphoyisa asehlulekile kuleli cala njengoba ethe akhona namanye amacala okuphela iminyaka engaphezu kweyisihlanu kusaphenywa. Uthe ngenxa yobucayi becala okunye ngeke bakwazi ukukudalula futhi abantu kumele baqonde ukuthi akayena umphenyi. Okhulumela umndeni, uMnuz Siyabonga Meyiwa, uthe bayakwamukela okushiwo ungqongqoshe futhi bayethemba ukuthi ngelinye ilanga bayolithola iqiniso. UMeyiwa uzongcwatshwa ngoMgqibelo emathuneni aseStella Wood emuva kwenkonzo ezoba sehholo kwa-M, eMlaza.