KUSHONE abane oyedwa wanqamuka umlenze itekisi ethwala abafundi ishayisana neloli eMurchison eduze kwasePort Shepstone ngoLwesibili. Le ngozi eyenzeke emgaqweni UN2, ishiye abafundi abathathu nomshayeli beshonile, oyedwa enqamuke umlenze kanti abayisithupha balimale kanzima abanye baphuma nemihuzukwana. Okhulumela abezimo eziphuthumayo uCraig Botha uthe umshayeli wetekisi ushonele endaweni yesigameko. “Itekisi belihambisa abafundi esikoleni. Ngesikhathi abezimo eziphuthumayo befika endaweni yesigameko umshayeli wetekisi ubesevele eshonile kanti abafundi abane abaneminyaka ephakathi kuka-6 nengu-15 bebelimele kanzima. Abangu-6 abebese lolini nabo balimale kanzima,” kusho uBotha. Abafundi ababili bashonele endaweni yesigameko, oyedwa washonela esibhedlela. Kubafundi abashonile, ababili bebefunda ezikoleni zamabanga aphakeme, oyedwa efunda kwesamabanga aphansi kanti onqamuke umlenze ufunda enkulisa yakhona ePort Shepstone. Ngokusho kozibonele kwenzela le ngozi, umshayeli weloli akamanga lapho bekufanele ame khona ngesikhathi efuna ukujika itekisi labe selimshayisa. “Umshayeli weloli ubefuna ukungena ngomgwaqo ojikayo kepha wangama lapho bekufanele ame khona ukubheka izimoto ezizayo, itekisi labe selimshayisa eceleni,” kusho lo mthombo. Bonke abalimele bahlengelwe endaweni yesigameko ngaphambi kokuphuthunyiswa ezibhedlela ezahlukene. Amaphoyisa asePort Shepstone asaphenya ngokudale ingozi. Kwenye ingozi, kushone ababili kwalimala kabi abangu-12 emgaqweni UN2 eduze kwaseHarding ngesikhathi itekisi lishayisana neveni ngoMsombuluko.