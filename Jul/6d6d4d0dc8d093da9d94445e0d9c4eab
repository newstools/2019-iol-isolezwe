ONGOTI kwezomnotho banxusa abantu bakuleli ukuthi bazithuthukise ukuze bamelane nezinguquko zokusetshenziswa kobuchwepheshe. Lokhu kulandela ukuvela kwezindaba zokuthi balinganiselwa ku-1500 abantu abangase balahlekelwe umsebenzi eNedbank. Ngaphandle kwaleli bhange, iStandard Bank nayo nonyaka imemezele ukuthi izovala amahhovisi ayo angu-91, nokuzochaza ukuphela kwemisebenze yabantu abawu-1200. Ngokusho kongoti lokhu kukhula ngesivinini kokulahleka kwemisebenzi emabhange kudalwa ukukhula kokusetshenziswa kwemishini ukwenza izinto eziningi. USolwazi uBonke Dumisa oyisazi sezomnotho uthi, ukulahleka kwemisebenzi emabhange kuhambisana nokukhula kokusetshenziswa kwamaselula namakhumpyutha ukwenza izidingo ezithinta imali. “Ukulahleka kwemisebenzi emabhange kwaqala ngesikhathi  seThird Industrial Revolution ingakafiki ngisho iFourth Industrial Revolution. Ngaphambilini amabhange abeqasha inqwaba yabasebenzi abazosebenza kumakhawunta ukuze benze ukushintshisana ngemali, kanti manje iningi labantu lenza izidingo zalo ezithinta imali kumaselula nakumakhompyutha,” kusho uDumisa. UDumisa uveze ukuthi ukwenza izidingo komakhalekhukhwini kuphephile kanti futhi akudli kakhulu ephaketheni uma kuqhathaniswa nokuya ebhange ngaphakathi. Lokhu yikho okuholela ekutheni iningi abantu ligcine lingasalubhadi emagatsheni amabhange ebese egcina ngokuvalwa. “Eqinisweni akukho amabhange angakwenza ngaphandle kokuthi bona abantu bazithuthukise kwezobuchwepheshe ukuze bakwazi ukumelana nalezi zinguquko ezenzekayo,” kusho yena. UDumisa uqhube wathi: “Lokhu kwenzeka yonke indawo futhi hhayi ukuthi abaqashi abanazwelo kepha isimo esiphoqa ukuthi nathi sishintshe indlela esenza ngayo izinto.” Ngaphandle kweFourth Industrial Revolution ukwanda kwesibalo samabhange atholakala kwi-internet nakho kunomthelela ekwehleni kwamathuba omsebenzi kumabhange amadala. Kulawa mabhange singabala iTymebank neDiscovery Bank. Muva nje kunemibiko yokuthi iFacebook ihlela ukuba ne-digital currency engase ihambisane nebhange layo.