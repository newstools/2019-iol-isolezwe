Isikhalo sabo esikhulu wukuthi imoto kamasipala eletha amanzi iwaletha njalo ngoLwesithathu emini abasebenzayo abawatholi ngoba basuke bengekho futhi alukho uhlelo oluqondene nokuphakela ababuya ntambama emakhaya ngamanzi. Amanzi kawaphumi kompompi ngoba amapayipi abo ayavalwa kodwa kabazi ukuthi avalwa ngubani. Elinye ilungu lomphakathi ebelimdibi munye nabebevale umgwaqo elingathandanga ukudalulwa ngoba lithi abaphawula kwabezindaba baba sengcupheni yokuboshwa ngamaphoyisa besolwa ngokuba ngobhongoza lithe: “Sikhathele ukuphila impilo ehlukile kunabanye abantu bakule ward. EMadundube lapho kuhlala khona ikhansela amanzi ayaphuma. Phambilini ikhansela lasilethela amathangi lithi amanzi azofakwa kuwo kodwa bekuba khona abantu abafaka ukungcola. Salitshela ikhansela ukuthi asisawafuni. Amanzi alethwa yimoto awasanelisi sifuna aphuma kompompi ngoba siyazi ukuthi akhona,” kusho yena. Uthe uma beke bafonela kwamasipala becela amanzi ayaphuma kompompi abuye anqamuke. “Uma kuzoba nomhlangano womphakathi amanzi ayaphuma ngoba basuke befuna siphumelele. Ngesikhathi kuzovotwa amanzi abephuma manje asevalwe yini? Sikhathele ukwenziwa izilima,” kusho esinye isakhamuzi. Abantu baqale nyakenye ukubhikisha ngenxa yamanzi angaphumi kompompi. Ikhansela le ndawo labe selifaka amathangi kodwa ashiswa. Kwaqalwa uhlelo lokulungiswa kwamapayipi ngoba kuthiwa anomthelela. Lithintwa mayelana nemashi ikhansela uMnuz Mbuyiseni Mkhize lithe lizwile ukuthi kuvalwe umgwaqo ewadini yalo kodwa alikwazanga ukuya emphakathini obuvale umgwaqo ngoba belinomhlangano. “Akekho umuntu ophuma kulowo mphakathi ofike wazokhononda kimina, ngakho angazi kahle ukuthi yini ebeyenza bavale umgwaqo. Uhlelo lwamanzi luyaqhubeka njengoba kwakuhleliwe, amapayipi asalungiswa. Akekho umuntu ovala manzi ngamabomu kodwa angifuni ukwanda kakhulu ngalolu daba ngingakakhulumi nawo umphakathi,” kusho uMkhize. Okhulumela amaphoyisa KwaZulu-Natal, uLt-Col Thulani Zwane, uthe akekho olimele noma oboshiwe ngesikhathi kubhikishwa. Amaphoyisa asiqaphile isimo.