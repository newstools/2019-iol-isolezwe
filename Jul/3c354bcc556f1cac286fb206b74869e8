Lokhu kuvezwe nguNgqongqoshe weMfundo ePhakeme, iSayensi nobuChwepheshe, uDkt Blade Nzimande, ephendula umbuzo we-EFF. UNzimande uthe bangu-28 000 abangakazitholi izimfanelo zabo. “Izitshudeni ezingayitholile imali yingoba zingazange ziwasayine amafomu esivumelwano okuxhaswa noma zikhiphe izinombolo zocingo okungezona ukuze zikwazi ukuthola imali. Zingu-536 848 izitshudeni esezixhasiwe kusuka ngoJuni 20, 2019,” kusho uNzimande. I-EFF ibuze ukuthi kusuka ngoJuni 1 kulo nyaka zingaki izitshudeni esezixhaswe yiNSFAS. UNzimande uthe zingu-565 011 izitshudeni ezihlangabezane nemibandela yokuthola uxhaso osekutholwe yonke imininingwane yazo. Uthe zingu-5 753 izitshudeni ezingakalutholi uxhaso emakolishi amakhono ama-technical and vocational education and training (TVET). Uqhube wathi lezi zibalo zikhombisa ukuthi kulo nyaka azibanga khona izinkinga uma uqhathanisa nonyaka odlule njengoba kwaba nezinkinga njengoba kwakunesikhalo ngokuthi kunabangaxhasiwe ababefunda ngo-2017. “Kwaba nokubambezeleka ekutheni kukhishwe imali yokuxhasa izitshudeni kanjalo kunolwazi olwalungatholakali ezikhungweni zemfundo ngonyaka odlule. Ngo-Agasti nyakenye zingu-65 313 izitshudeni ezazingasayinanga isivumelwano sokuthi zizoxhaswa kodwa ngoSepthemba sehla lesi sibalo sabangu-48 103. INSFAS ixhumana nezikhungo ukuze ithole ukuthi ngabe labo abangazisayinanga izivumelwano ukuthi ngabe basaludinga yini uxhaso.” Uthe abakwazanga ukukhokha besebenzisa izinombolo zocingo okungezona ngoba ezinye zazo azisebenzi lezi izitshudeni ezisuke zifake izicelo ngazo. AbeNSFAS bahlale benxusa izitshudeni ukuthi ziqikelele ukuthi uma zifaka isicelo ngenombolo ethile yocingo zingabe zisayishintsha ngoba kuba nzima ukuxhumana nazo uma sekufanele zithole uxhaso. ISasco ihlabe ikhwelo lokuthi kumele amahhovisi alesi sikhwama abekhona kuzona zonke izifundazwe kunokuthi abe seKapa kuphela.