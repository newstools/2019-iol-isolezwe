UMalema uthe lo mthetho washaywa ngesikhathi sobandlululo ulwa neFreedom Charter ethi abantu banelungelo lokunikwa umhlaba nelokuhlala lapho bethanda khona. “Sizoya enkantolo yoMthethosisekelo ngoba inkantolo eNkulu esePitoli ithe kufanele kube yinkantolo yoMthethosisekelo ezosho ukuthi lo mthetho awudingeki ezweni elibuswa ngentando yabantu. Kuliwa nathi ngoba sifuna kubuyiswe umhlaba wabantu bakithi kodwa sizoqhubeka silwe noma bengcolisa amagama ethu,” kusho uMalema. Kuyimanje uMalema ubhekene namacala okugqugquzela abantu ukuba badle umhlaba eBloemfontein naseNewcastle. Uthe akesabi lutho futhi uzoqhubeka nokulwela abantu nokuthi kubuye umhlaba. Inhlangano elwela amalungelo abantu i-AfriForum eyavulela uMalema amacala ngokugqugquzela abantu ukuthi badle umhlaba, ithe iyasamukela isinqumo senkantolo yasePitoli ngoba ugqugquzela abantu ukuthi baphule umthetho. “Siyajabula ukuthi umthetho uyasebenza ikulolu daba ngoba uMalema ugqugquzela abantu ukuthi badle umhlaba. Akufanele ahlukumeze abantu ngokuthi kudliwe umhlaba wabo, kufanele akhulume amazwi akhayo njengomholi womphakathi,” kusho uMnuz Ian Cameron obhekele ukuphepha komphakathi kwi-AfriForum. Uthe bazoqhubeka nokuvikela abantu nomhlaba wabo bengakhethi ibala. Khonamanjalo uMalema uthe ngeke besavota neDA kuMasipala waseTshwane. Uthe amakhansela e-EFF azovota neDA azoxoshwa ngoba leli qembu alisavoti namuntu, selizibekela imibono yalo. “Uma kukhona ozovota neDA eTshwane uzoxoshwa. Thina sizimele, siyiqembu eliphikisayo, akekho esizomsiza ukuthi athole amandla. Sizozibekela imibono yethu, abahambisana nathi bazohambisana nathi. Ngeke sisize muntu ukuthi athole amandla. IDA ayifunanga ukubambisana nathi, ivele yafuna wonke amandla. IDA iyafana ne-ANC ngokuthanda amandla,” kusho uMalema. Uthe njengoba besePhalamende abayile ukuyodlala bazonamathela kubantu abangawulandeli umthetho. Utshele abalandeli be-EFF ngaphandle kwenkantolo ukuthi uMengameli Cyril Ramaphosa kufanele amise uNgqongqoshe wamaBhizinisi kaHulumeni, uMnuz Pravin Gordhan ngoba uMvikeli woMphakathi usho njalo emva kophenyo lwakhe. “UGordhan waphula umthetho enika isikhulu sakwaSARS impesheni kungakafiki isikhathi. Akamiswanga uGordhan kunalokho usePhalamende. Sizolusukumela lolu daba ngoba uRamaphosa umxoshile * -Adv Nomgcobo Jiba elandela iziphakamiso zekhomishini. Kungani engaxoshi uGordhan ngeziphakamiso ezenziwe wuMvikeli woMphakathi?” kubuza uMalema. Uthe njengoba kuyiwa okhethweni luka-2021 abantu kufanele bavotele i-EFF ukuze bathole izidingo, wathembisa nokuthi ngeke basebenzisane namuntu manje. URamaphosa ulinde isinqumo senkantolo ngodaba lukaGordhan njengoba edlulisele izincomo zoMvikeli woMphakathi enkantolo. 