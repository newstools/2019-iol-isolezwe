SEKUQUBUKE inkombankombane ngokusha komuzi wobeyiMeya yaseMvoti, uMnuz Philani Mavundla nomunye onukwayo ngokusha komuzi, osesikhundleni komunye womasipala, amgagulile kodwa ongatholanga ukuphawula. NgoLwesihlanu ebusuku kuqubuke ingomane yomlilo ongathi ubaswe yizimuzimu, emzini kaMavundla kusha umuzi kungaziwa ukuthi wokhelwe wubani. Kusha isithabathaba somuzi nje uMavundla usanda kumemezela ukuthi uyasishintsha isigqoko kwezepolitiki uyayishiya i-ANC, ujoyina iNFP. Uthe kungenzeka ukuthi ukusha komuzi wakhe kusukela lapho ngoba uthole izinsongo zivela komgagulile, obonakala engahambisani nesinqumo sikaMavundla. ‘’Kusobala vele ukuthi ukujoyina kwami iNFP akwehlanga kahle kwabanye. Kodwa ngiyazibuza ukuthi yini ngithole izinsongo bese kusha umuzi wami. Ngithukwe yimeya * ... ingibiza ngawo wonke amagama, yaze yathi ayihlome ihlasele,’’ kuchaza uMavundla. UMavundla ukhale nangokuthi ngesikhathi kufika izicishamlilo, sifike safa esisodwa ngaphandle komuzi wakhe, sangamsiza ngalutho. Labo abebethunyiwe bebenganawo namathuluzi afanele okusebenza, beswele ngisho ithoshi lokukhanyisa besebenzisa amaselula nelati elilodwa. Imeya esolwa uMavundla ayitholakalanga ocingweni lwayo emuva kokuba izanywe izikhathi eziningi, yashiyelwa nomyalezo engawuphendulanga. Kunombhalo Isolezwe ngeSonto elinawo lapho kusolwa ukuthi ubhalwe ngonukwayo, kulapho okunamazwi khona athi ayihlome, okusolwa ukuthi abheke kuMavundla. Umbhalo okusolwa ukuthi ngowokunkwayo uthi i-ANC isetshenziselwe ukushintsha ukwesekwa kwayo kuye kwiNFP ngabantu abangosomathuba. Sonke siyazi ukuthi uma bengekho abaholi bangempela kugqama abaholi mbumbulu. Abantu abathanda i-ANC, kufanele basukume bayivikele kukho konke okuzovela kusukela manje,’’ kusho okusolwa ukuthi ushise umuzi, kwiFacebook. UMavundla uthe akajiki kulesi sinqumo sakhe sokujoyina iNFP futhi umuzi wakhe uzolungiswa ngokukhulu ukushesha ngoba kushe amagumbi amabili nje kuphela, akulimalanga muntu.