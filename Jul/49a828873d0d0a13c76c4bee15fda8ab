URamaphosa ubekhuluma engqungqutheleni yezinsuku ezimbili lapho kugujwa iminyaka engu-25 iNingizimu Afrika yakhululeka. Inhloso yale ngqungquthela ebiseNyuvesi yaseJohannesburg, bekuwukubheka ngelibanzi izifundo ezizuzwe nguhulumeni ekuphatheni kule minyaka engu-25 edlule. URamaphosa uthe uhulumeni uzithola esenkingeni ngenxa yokungabikhona kokuxhumana kahle kweminyango yakhe. “Le Khabhinethi ihlonze izinto eziningi ukuze yenze isiqiniseko sokuthi le minyaka emihlanu ezayo iba impumelelo.” URamaphosa uvumile ukuthi uhulumeni oholwa i-ANC uyahluleka ukulwa nokungalingani kuleli. Uthe enye inselelo ebhekene ne-ANC ukuxazulula inkinga yokufadabala komnotho. Uthe ikhona inqubekela phambili ekufukuleni umnotho eke yabakhona ikakhulukazi ngesikhathi sikaMnuz Thabo Mbeki. URamaphosa uthe ukufuduka kwabantu besuka ezindaweni zasemakhaya beya emadolobheni, umbango wezinsiza nokuntuleka kwamathuba emisebenzi ngezinye zezinto ezidala ukuthi kube nemibhikisho yemiphakathi. UMnuz Joel Netshitenzhe uthe le ngqungquthela ihlose nokubheka isimo sezwe ikakhulukazi njengoba kuphunywa okhethweni lwakamuva obelunzima. “Imikhankaso yokhetho nezingqungquthela zangaphakathi ezinhlanganweni nazo ziba nomthelela kuzinzo lwezwe.”