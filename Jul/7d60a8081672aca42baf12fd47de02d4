KUPHENYWA umakadebona wemidlalo yeshashalazi uMbongeni Ngema (64) ngezinsolo zokuhlukumeza ngokocansi umlingisi womdlalo wakhe iSarafina ozoqala ukukhonjiswa namuhla kuze kube u-Agasti 11, eJorburg Theatre, eGoli. Ngokuthola kweSolezwe ngeSonto ngomthombo walo ongashayi eceleni, kuthiwa uNgema usemisiwe ukuza eJoburg Theatre njengoba kusenziwa uphenyo ngezinsolo abhekene nazo. Isikhulu esibambile eJoburg Theatre, uBridget Mashika uluqinisekisile uphenyo abaluqalile olubhekiswe kuNgema nokumiswa kwakhe. “Kunomunye wabalingisi beSarafina ofake isikhalo eJoburg Theatre ngoLwesithathu, wathi uhlukunyezwe ngokocansi wuNgema. Uveze ukuthi isigameko senzeke ngoLwesibili. Okwamanje asikakabi nayo imininingwane egcwele ngoba lolu daba alukakahlalelwa phansi lwacutshungulwa. Ngenxa yalesi sikhalo kuphoqe ukuthi uNgema amiswe ukubonakala eJoburg Theatre kuze kuhlale udaba lwakhe ngezinsolo abhekene nazo. Engifuna ukukucacisa ukuthi akamisiwe ngoba sesinobufakazi ngesikhalo kodwa inhloso ukwenza uphenyo. Uma seluphothuliwe uzobizwa azochaza uhlangothi lwakhe,” kusho uBridget. Ethintwa uNgema ubengalubambi ucingo. Esethunyelelwa umyalezo kuWhatsApp umyalezo uphendule kuwona, wathi usematasa eJoburg Theatre uzoze atholakale ngehora lesithupha ngoLwesihlanu. Esezanywa nangocingo kuze kwashicilelwa engatholakali. UBridget uthe iSarafina ngeke iphazamiseke izoqhubeka ngendlela obekuhlelwe ngayo ngoba uNgema akanankontileka nabo ngokuletha lo mdlalo wakhe khona. “IJoburg Theatre inesivumelwano neKeeloz Global Entertainment kaNhlanhla Ngema okunguyena ongumqondisi womdlalo. Awukho umsebenzi omningi odinga uNgema ngaphandle kokuthi iSarafina eyakhe nokuthi ubeza ukubona okwenziwa kuwona,” kuqhuba uBridget. Kusenjalo kunomthombo oveze ukuthi umqondisi womdanso weSarafina uVusi Majola umisiwe ngaphandle kwesizathu. “UVusi ubeqashelwe ukuzoqeqesha abadansi abasha beSarafina. Ubesenamasonto amathathu enza umsebenzi. Uvalelwe amasango eJoburg Theatre ngesonto eledlule. Utshelwe ukuthi umyalelo ukhiswe wuMbongeni ukuthi angangeniswa kodwa kwangachazwa isizathu. Esikhundleni sakhe kufakwe unkosikazi kaNgema uNompumelelo Gumede. UVusi usefake icala kubameli bakhe njengoba ekhala ngokudliwa kwamandla akhe engakhokhelwe,” kusho umthombo. Umthombo uthe imali ekweletwa uVusi yiSarafina ingaphezu kukaR50 000. Ethintwa uVusi uthe akazimisele ukuphawula ngalolu daba kodwa selusingethwe abaphathi bakhe.