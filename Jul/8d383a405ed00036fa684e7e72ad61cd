Ayikho inkampani etshala imali engakuthembisa inzalo enkulu kangaka, ngiyanicela bandla uma nifuna ukutshala imali nibheke izinkampani ezigunyaziwe ukwenza lo msebenzi. Ngiyazi nizongiphoxa ningibuze ukuthi ngingenaphi uma nifaka imali yenu ebhanoyini elithi lizoyiphinda kabili imali yenu. Ngingena ekutheni uma esephahlazekile la mabhanoyi nifonela Isolezwe nikhala ngokuthi umnikazi “wenkampani” ubaleke nemali yenu. Okubuhlungu wukuthi kuleso sigaba ngisuke ngingasakwazi ukunilekelela ngoba ibhanoyi uma seliphahlazekile, umnikazi walo uhamba nemali yenu. IFinancial Sector Conduct Authority (FSCA) ixwayisa abantu abatshale imali yabo kwiBitcoin Investment ngoba ayigunyaziwe ukunika abantu usizo lwemali. Iphinde yacela abantu ukuthi uma bengenaso isiqiniseko ngezinkampani ezigunyaziwe ukululeka ngokwezimali kufanele bayithinte ku-0800 203 722 noma bangene kwi-website yale nkampani ethi www.fsca.co.za IFSCA iphinde yaxwayisa abantu ngokusebenzisana neYES Money Loans, Ekasi Bucks Insurers nanoSanele Forex Ngwenya Ngwenya. Mayelana nebhanoyi laseNewcastle ngiyacela nivakashele i-website yeFCSA kodwa engingakusho wukuthi amaphoyisa ayaphenya. * Amaphoyisa agqugquzele abantu ukuthi babike uma bethathelwa oR99 kuma-akhawunti abo, lesi sinyathelo sithathwe emva komhlangano obuphakathi kwezinhlaka zokuphepha namabhange. Esinye isixazululo okuziwe naso wukuthi abantu kufanele bavule amacala ukuze amaphoyisa aphenye bese ebopha abenza lo mkhuba. Kuthiwa yize lo mkhuba udlangile kodwa abantu bebengawavuli amacala, kwazise bagcina ngokubika emabhange abo kuphela. * Izihlathi zizovakashela izindlebe kubathengi uma bezwa ukuthi amabhange awasenalo ilungelo lokuthatha imali abayikweletayo kwamanye ama-akhawunti abo. Phela kuyenzeka kwesinye isikhathi uthole ukuthi weqiwe yinyanga esikweletini esithile sebhange kodwa lona lithathe leyo mali kwi-akhawunti olondoloza kuyo. Kuleli sonto inkantolo enkulu yaseGoli ivune iNational Credit Regulator (NCR) ebifakele iStandard Bank icala emva kokuthi leli bhange lithathe imali elikweletwa yona amakhasimende alo kwamanye ama-akhawunti. INCR ithe iStandard Bank ayinalo ilungelo lokuthatha imali kwi-akhawunti engasayinwanga phansi wumuntu ngesikhathi ethatha isikweleti. UNkk Nomsa Motshegare oyisikhulu esiphezulu seNCR, uthe amabhange anawo lo mkhuba. “Sifake icala enkantolo emva kokuthola izikhalo kubantu abebebona imali yabo isikhishiwe kuma-akhawunti abalondoloza kuwo imali, ikhokhele isikweleti sabo neStandard Bank. Umthetho wabathengi uthi imali kufanele ithathwe kwi-akhawunti ebhaliswe wumuntu, hhayi kwamanye ama-akhawunti lapho elondoloza khona. Siyasamukela isinqumo senkantolo ngoba uma amabhange efuna ukuthatha imali yabantu kufanele acele imvume kubona. ,” kusho uNkk Motshegare. INCR itholakala ku-011 554 2600 noma ngokuvakashela ku-www.ncr.org.za * ISouth African Banking Risk Information Centre (Sabric) izwakalise ukukhathazeka ngokwanda kwezigameko zokuqolwa kusetshenziswa amakhadi. Iveze ukuthi izigameko zokuqolwa kwabantu ngamakhadi zinyuke zadla uR873 394 351. Zandile nezigameko ze-vishing lapho amaqola efonela abantu azenze abasebenzi basebhange, afune imininingwane eyimfihlo yamakhadi abo. Isikhulu esiphezulu seSabric uNkk Kalyani Pillay sikhumbuze abantu ukuthi ibhange alisoze lababuza imininingwane yabo eyimfiho ngakho uma bethola ucingo olubabuza le mininingwane kufanele basheshe baluvale bese bebikela amabhange abo. Uthe bakhathazekile ngoba lezi zigameko zinyuke ngo-75.3% ngesikhathi ethula umbiko wakhe ngasekupheleni kukaJuni. Uthe ukuqola kusetshenziswa uhlelo lwe-mobile bankinga kunyuke kwafinyelela ku-100% kwadla uR28 941 040. Ziwu-11 077 izigameko zokuqolwa kwabantu ngohlelo lwe-swim swap ezibikiwe. UNkk Pillay ucele abantu ukuthi baqaphele ngoba amaqola ahlale ecabanga izindlela ezintsha zokubaqola. Uthe uyajabula ukuthi zehlile izigameko zokubanjwa kwezimoto zemali kwazise ngo-2017 beziwu 376 kodwa ngonyaka odlule kubikwe eziwu-292. Ukwehla kwazo uthe kwenziwa wukuthi abezimoto zemali namabhange basebenzisana nezinhlaka zomthetho. Uma unenkinga edinga ukuxazululwa kwezabathengi ungathumela i-email kuboniswa.mohale@inl.co.za. Ubhale Ezabathengi endaweni yesihloko. 