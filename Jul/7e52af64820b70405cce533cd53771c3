Lokhu kuvezwe nguMnuz Nathi Ngcobo, isikhulu esibhekele ukuqasha emnyangweni wezemfundo esifundazweni njengoba kunesiphakamiso sokuthi kuqashwe onogada abangamavolontiya abazoholelwa cishe uR2 300 ngenyanga. Lawo mavolontiya azothathwa emphakathini lapho kudingeka khona onogada, aqeqeshwe bese enikwa izinsiza zokusebenza. Ekhuluma engqungqutheleni ebibheka ezokuphepha ezikoleni ebihlelwe yiSadtu izolo eThekwini, uNgcobo uthe babheke izinto eziningi ngaphambi kokuqhamuka nesu lamavolontiya. “Lolu hlelo sithe uma silubheka sabona ukuthi besizokhokha uR400 million ngonyaka ukukhokhela izinkampani ezizimele. Asinayo imali engako emnyangweni ngoba singenza ezinye izinhlelo zokufunda nokufundisa. “Sibheke ukuthi uma siziqashela thina onogada ngokugcwele kungasidla malini sathola ukuthi kungabiza uR600 million ngonyaka. “Sibe sesibona ukuthi kudingeka sithathe lolu lwamavolontiya siwaqeqeshe ngaphansi kohlelo i-EPWP futhi sithathe abantu bendawo,” kusho uNgcobo. Uthe lolu hlelo luzokwenza ukuthi bonge imali abavele bengenayo baphinde basebenzisane nomphakathi. “Izikole ngezomphakathi, yingakho kubalulekile ukuthi neminye iminyango ibe yingxenye yezokuphepha ezikoleni. “Abazali nabo kumele babambe iqhaza ekuphepheni kwezikole bahlole ukuthi izingane zabo zisuka nani emakhaya,” kusho uNgcobo. Uthe kumanje bamatasa baxoxa nezinhlaka ezehlukene mayelana nohlelo lwamavolontiya wathi bahlose ukuthi luqale ukusebenza ngalo nyaka wezimali. “Sihlose ukuthi luqale ngoSepthemba 1 kulo nyaka. Sifuna ukuthi uma sebekhona abaqeqeshiwe baqale basebenze. “Sifuna babe nezinsiza zokusebenza hhayi kodwa izibhamu ngoba asifuni ukuthi kube nezikhali eduze kwabafundi. “Asifuni ukuthi ngelinye ilanga kube nokudubulana ezikoleni izigebengu seziyofuna izikhali eziphethwe ngonogada. “Esizokwenza sizobanika izinsiza ezifana nezinto ezihlonza izikhali uma ungena ezikoleni. “Sizobe sesibiya ngoba noma ungaba nonogada esangweni kodwa uma ungabiyile kuzongenwa ngabo opotsho,” kuqhuha uNgcobo. ISadtu isamukele isiphakamiso sokuthi kuqashwe lawo mavolontiya ngoba indaba yezokuphepha ezikoleni isifike ezingeni lenhlekelele. USihlalo wekomiti lezemfundo esiShayamthetho sesifundazwe, uMnuz Jomo Sibiya, uthe bazonxenxa umnyango kamgcinimafa ukuthi afake imali ethe xaxa kwezemfundo. Uthe umnyango wezemfundo unemali engenele wathi bazonxenxa ukuthi imali ezofakwa isize enkingeni yokulwa nokungaphephi ezikoleni kanjalo nodaba lwezokuthuthwa kwabafundi.