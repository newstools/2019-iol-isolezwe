Ngosuku lwesithathu uZuma ethula ubufakazi, ummeli wakhe omkhulu u-Advocate Muzi Sikhakhane uchithe indlela ummeli wekhomishini ohola ubufakazi * -Advocate Paul Pretorius indlela ebebuza ngayo uZuma. Imibuzo beyimayelana nowayeyisikhulu seGovernment Communication and Information System (GCIS), uMnuz Themba Maseko, okuvele ukuthi wanqaba ukunika umndeni wakwaGupta uR600 million wezikhangiso okwakumele zingene ephephandabeni iThe New Age. Lokhu kuholele ekutheni uZuma aveze ukungenami kwakhe ngendlela abebuzwa ngayo nguPretorius. “Kulindeleke ukuthi ngikhumbule konke okwakwenziwa abaqondisi jikelele beminyango kanjalo nabasebenzi bayo,” kukhala uZuma. UZuma ukhale kakhulu ngendlela abebuzwa ngayo futhi kulindeleke ukuthi angene agxile uma ephendula le mibuzo. Uthe okuningi ubengakukhumbuli ngoba yena ubengasebenzi ngaleyo mininingwane. UZuma uthe wayengesiyena unobhala weKhabhinethi owayethatha okukhulunywayo ngakho uma kunemihlangano. “Ngiphonswa imibuzo egxile ezintweni engingasazikhumbuli,” kukhala uZuma. Kube sekungenelela uSikhakhane okhulume noSihlalo wekhomishini uJaji uRaymond Zondo, othe kubukeka sengathi umuntu ammele (uZuma) ukhohlisiwe ngazokwenza lapha phambi kwekhomishini. Ngeluleke uZuma engimumele ukuthi eze phambi kwale khomishini futhi ahloniphe inqubo yayo aphinde abambisane nayo. Kodwa manje ngicabanga ukuthi kumele ngisicubungulisise isinqumo sami,” kubeka uSikhakhane. Uthe uZuma kuzomele azithathele isinqumo sokuthi uyafuna yini ukuphonswa imibuzo. Ube esecela uJaji Zondo ukuthi kuhlatshwe ikhefu kancane ukuze axhumane noZuma. Uthe uZuma uhlonywa imibuzo hhayi ngakwaziyo kodwa ngobufakazi obufike bathulwa abanye ofakazi kwikhomishini. Ikhomishini iphinde yaqala ngemuva kwehora, uJaji uZondo ube eseyayivala wacela ukuthi iqhutshwe kusasa. “Ngifuna ukuthi abameli bezinhlangothi zombili bahlale phansi babonisane ukuthi singeze satholakala yini isixazululo, uLwesine ngicabanga ukuthi luzokwanela,” kuchaza uZondo ngemuva kokuthi ehlangane nabameli bekhomishini kanjalo nabaZuma.   