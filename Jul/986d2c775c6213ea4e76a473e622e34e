UThompson uthe lokhu bakuzwe ngezinhloli zenyunyana nakwezinye izisebenzi zikahulumeni ukuthi kufanele agudluzwe ukuze avalwe umlomo. “Sithole ngezobunhloli zethu ukuthi kukhona abathi sebekhathele yimina ngakho sebefuna ukuthi ngigudluzwe. Bazosebenzisa noma yini uma behluleka ukuthi bangigudluze ukuthi bangibophe ukuze kungcoliswe igama lami emphakathini,” kusho uThompson. Uthe bathole ukuthi kuzosetshenziswa izikhungo zoMbuso ukwenza lo msebenzi. UThompson, obekhuluma esithangamini sabezindaba eThekwini izolo, uthe ubone ukuthi asheshe aliqhumbuze ithumba ngaphambi kokuthi “asuswe”. Kuzokhumbuleka ukuthi ngoMeyi nyakenye uThompson, wasinda edutshulwa ngasenxanxatheleni yezitolo iGateway, eThekwini, wabaleka ngemoto waze wafika esibhedlela uMhlanga. Emotweni bafike bashaqa ama-laptop amabili, amaselula amabili noR200 000 owawukhishwe ebhange eMpangeni ukuze kuyokhokhelwa omunye usomabhizinisi owayenze umsebenzi nale nyunyana. Ngesikhathi kunemizamo yokumsoconga wayeyiphini likamengameli wale nyunyana kanti uze wakhethelwa ekutheni abe ngumengameli wale nyunyana ngasekupheleni konyaka odlule. “Nginabo onogada, ngiziqinisile ezokuphepha. Kodwa angisho ukuthi akukho okuzokwenzeka ngoba kukhona abaholi abafa behamba namasosha,” kusho uThompson. Uthe basola ukuthi ukubanga kwabo umsindo ngezinto eziningi ezingalungile ezenzeka eMnyangweni wezeMfundo KwaZulu-Natal kungenzeka ukuthi kunomthelela ekutheni kube netulo lokumsoconga. “INatu yiyona yokuqala ukukhala ngokuthi imali enguR20 million yokuthenga amaqakelo yagcina isifinyelele kuR200 million ekubeni kunothisha ababengaholile bakwaGrade R, izikole zingayitholile imali yazo yama-norms and standards kanjalo nezikole ezingalungisiwe ezashaywa yisiphepho. Sasikhala ngoba kungamele ukuthi kube nohlelo okuvunyelwa ukuthi kweqe ngale ndlela isabelo salo ekubeni kunezinto eziyisidingo okudingeka ukuthi umnyango uzenze kodwa ohlulekayo ukuzenza,” kusho uThompson. Uthe bazoqhubeka babange umsindo ngezinto ezingalungile ezenzeka emnyangweni ngeke basabe. “Ngeke ngoba kukhona abafuna ukungibulala noma ukungibopha bese ngiyasaba ukukhuluma. Sizoqhubeka silwe nenkohlakalo ngoba ukususa mina akusho ukuthi iNatu izophela noma ishabalale ngoba mina siqu sami angiyona iNatu, inyunyana izoqhubeka ibekhona ngeke sivume ukuthuliswa,” kusho uThompson. Obengumengameli wale nyunyana, uMnuz Siphosethu Ngcobo, uthe zonke izinto uThompson ayezenza wayethunywe yinyunyana. Uthe imali eyathathwa, nazo zonke ezinye izinto ngesikhathi edutshulwa nyakenye inyunyana iyakwazi. “Asikayi emaphoyiseni siyobika ngezinsolo zetulo ngoba selokhu adutshulwa (Thompson) awakaze asisize ngalutho. Kuze kube yimanje akekho umuntu osaboshiwe noma okuhoxiswe amacala kuyena ngoba ubufakazi bungahlangani. Okunalokho amaphoyisa afika abuza ngemali ayeyiphethe ukuthi wayeyithathephi, sawatshela ngoba yinto ebhalwe ngisho esitatimendeni ukuthi yathathwaphi futhi yayiyaphi,” kusho uNgcobo. Uthe nomnyango kazwelonke bawubikela ngokuthi bafuna kwenziwe uphenyo. Wathi uma kuwukuthi le mali bagwazelwa ngayo babengeke bahlabe ikhwelo lokuthi umnyango ufakwe ngaphansi komlawuli nokuthi kuphenywe ithenda yamaqakelo.