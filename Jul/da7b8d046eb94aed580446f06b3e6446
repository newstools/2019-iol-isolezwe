KUTHOLWE isidumbu somfundi sesicwiywe izitho zomzimba ezahlukene emuva kokuthi ethathwe ngabazukulu besangoma esingumakhelwane. UKwazi Goge (19) waseSt Chads ngaseZakheni, eMnambithi obefunda uGrade 10, utholwe emuva kwesonto enyamalele emuva kokuthi ekhishwe ngabazukulu besangoma abangontanga yakhe bemsola ngokweba izimpahla zabo zokugqoka. Umthombo osondelene nomndeni utshele leli phephandaba ukuthi uKwazi ubeqala ukusolwa ngokweba selokhu azalwa. Lokhu uthe kubakhungathile bengumndeni kodwa bazitshela ukuthi kusazohlalwa phansi kuxoxwe njengoba bengomakhelwane. “Bafike bamthatha bahamba naye kwangathi kuyokhulunywa ngale nto. Kwaze kwalalwa engabuyi ekhaya. Uma bebuzwa laba bafana kubo kwathiwa abaziwa nabo. Kuhambe izinsuku bengatholwa, kwaze kwaba khona obona ugogo wabo oyisangoma ebageza ngembuzi. Kwathintwa amaphoyisa afike abaphenya maqede abathatha bayokhomba isidumbu,” kusho umthombo. Uqhuba umthombo uthe kushaqeke wonke umuntu uma kufikwa endaweni yesehlo. “Isidumbu sakhe besikopolotwe amehlo, kusikwe indlebe nomlomo, kwabekwa inkukhu ebomvu efile eceleni. Angiyazi le nto ukuthi ichaza ukuthini ngoba bekungakaze kwenzeke lokhu. Okuxakayo ukuthi nalo mama wakwamakhelwane usesithuthile isigodlo sakhe. Akwaziwa nokuthi izimpahla uzishonisephi,” kusho umthombo. Uyise omdala kamufi, uMnuz Joseph Sibaya, bekunzima nokuthi akhulume, ekhala ngokuthi usathunukala amanxeba futhi uphithene ikhanda. USibaya uthe ngokomndeni bebefisa ukungcwaba kule mpelasonto kodwa kuze kube yimanje azitholiwe izicubu zendodana. “Umfana wami ukhuliswa yimi kodwa bengiseGoli ngenkathi eduka. Besingazitsheli ukuthi angatholakala ekulesi simo nezicubu zingasaphelele. “Konke sikunikela ezandleni zamaphoyisa ukuthi enze uphenyo ngendlela, baboshwe nabambulele. Kodwa kuyasilimaza ukungatholwa kwezicubu zakhe ngoba besifisa ukumngcwaba ephelele,” kusho uSibaya, ezwakala ekhathazekile. Amaphoyisa aKwaZulu-Natal asiqinisekisile isigameko sokubulawa komfundi. Okhulumela amaphoyisa, uColonel Thembeka Mbele, uthe kuvulwe amacala amabili, elokuthumba nelokubulala. “Kusolwa ukuthi wathunjwa ngabalisa abane abangaziwa, bamshaya maqede babaleka ngeveni emhlophe. “Akazange esabuyela ekhaya waze watholakala esebulewe. Amaphoyisa aseZakheni abophe abasolwa ababili abaneminyaka engu-27 no-31. Bavelelile enkantolo, icala lizobuyela ngoJulayi 17,” kusho uColonel Mbele.