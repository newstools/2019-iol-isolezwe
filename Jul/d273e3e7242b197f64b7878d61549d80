Lokhu kuvezwe yibamba lesikhulu esiphezulu seTourism KwaZulu-Natal, uNksz Phindile Makwakwa njengoba bekugcwele izivakashi ezisuka kwezinye izifundazwe. UNksz Makwakwa uthe amahhotela adle kahle kanjalo nezinye izindawo zokulala okubalwa ne-Airbnb. “Izimoto ezithutha abantu ama-uber nawo ayenzile imali, baningi abantu abahlomulile ngeVDJ,” kusho uNksz Makwakwa. Kuke kwaba nengebhe yokuthi lo mjaho ungase uphazamiseke ngenxa yabasebenzi abebenganeme ngokudilizwa kodwa akuzange kube nokuphazamiseka. Emjahweni kufika abantu abehlukene okubalwa nosopolitiki. Phakathi kwabanye abebekhona wumengameli we-EFF uMnuz Julius Malema, iphini lakhe uMnuz Floyd Shivambu, uNobhala jikelele uMnuz Godrich Gardee noMnuz Marshall Dlamini oyilungu laleli qembu. Abanye abebekhona uNgqongqoshe wezokuThuthukiswa koMnotho uNkk Nomusa Dube-Ncube, uNdunankulu wesifundazwe uMnuz Sihle Zikalala, uNgqongqoshe wezamaphoyisa uMnuz Bheki Cele, uMnuz Zwakele Mncwango, umholi we-DA esifundazweni. Abanye kubalwa owayekhulumela i-ANC uMnuz Zizi Kodwa, uMnuz Mduduzi Manana, ilungu lePhalamende le-UDM uMnuz Nqabayomzi Kwankwa, iMeya yaseKing Cetshwayo uNksz Nonhle Mkhulisi, iMenenja kamasipala iRay Nkonyeni uMnuz Max Mbili nabanye. Usomabhizinisi uMnuz Sam Holding, waseMpumalanga kuthiwa ufike noxhaxha lwezimoto ezibizayo ebezishaye ujenga zize kwiVDJ. Kusuke ukukhuluma ezinkundleni zokuxhumana njengoba lezi zimoto ezibizayo kubalwa kuzo amaFerrari, Bantley nezinye.