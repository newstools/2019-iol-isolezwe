Iboshwe ngeSonto ngoxhaxha lwamacala, okubalwa kulo elokubulala, ukuhluleka ukubika ngokufa komfowabo, ukweba nokuvimbela ukwenziwa kobulungiswa. Isidumbu sikaMnuz Sibusiso Quin Mhlanga sigcine simbiwe ngeSonto egcekeni lamanxiwa akubo epulazini eGrootgeluk. UMhlanga, owayehlala nomfowabo ehamba ngesihlalo esinamasondo, kuthiwa wanyamalala ngo-2014 kwangaziwa ukuthi ushonephi. Umthombo obukhona ngesikhathi kumbiwa isidumbu uthe: “Ngesikhathi enyamalala umufi wayehlala nomfowabo omncane (eligodliwe igama lakhe aze avele enkantolo), owavele wanyamala ngemuva kokufika kwamaphoyisa ezomphenya ngodaba.” Umthombo uthe umsolwa uze watholwa ngamaphoyisa ngeSonto. Ube esehamba nawo eyowakhombisa lapho agqiba khona isidumbu sikamufi epulazini iGrootgeluk. “Ithuna beliwumgodi ongajulile. Amathambo abegoqwe ngengubo necansi leplastiki nesiqeshana sikakhaphethi. Ngokusho komsolwa wabulala umfowabo ngoba wayehlulekile ukuzikhulula endishini kodwa kunalokho wavele wazikhululela ezingubeni. Ngemuva kokubulala umfowabo uthe wathinta uyise oseGoli, owamluleka ngokuthi kufanele angcwabe umufi ebusuku noma yikuphi.” Umsolwa uthe waphonsa i-wheelchair emfuleni wase eqhubeka nokuhola imali kamufi yokukhubazeka ngekhadi lakhe laseSASSA. Uyihole kwaze kwaba ulahlekelwa yikhadi lakwaSASSA ngoMeyi. Isidumbu sikamufi sibe sesiyiswa emakhazeni kwathi umsolwa wagcinwa esitokisini. Okhulumela amaphoyisa aKwaZulu-Natal, uColonel Thembeka Mbele, uthe amaphoyisa aseVryheid abophe umsolwa (24) ngokubulawa kukamufi (26), okusolwa ukuthi ngamathambo akhe atholwe egqitshwe epulazini. “Okwamanje asikwazi ukuqinisekisa ukuthi amathambo akabani ngoba sisazowahlola ukuthi akabani. Umsolwa kulindeleke ukuba avele eNkantolo yeMantshi eVryheid kusasa (namhlanje),” kuphetha uColonel Mbele.