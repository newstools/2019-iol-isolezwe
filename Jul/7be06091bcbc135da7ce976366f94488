Ekhuluma nabalandeli beqembu lakhe ngaphandle kwaseNkantolo eNkulu yasePitoli izolo, ngemuva kokuthi inkantolo isigodlile isinqumo sayo odabeni luka-Adv Mkhwebane noGordhan, uMalema uthe uma inkantolo ephakeme ikhipha isinqumo esingahambisani nabo ngeke baze bangabaze ukuyisa lolu daba eNkantolo yoMthethosisekelo. “Sizimisele ngisho ukukhokhela zonke izindleko zaleli cala, lokhu esikwenzayo akukho mayelana noMkhwebane kodwa sivikela isithunzi sehhovisi lakhe,” kusho uMalema. Uthe bazimisele ukulwa nohulumeni. “UGordhan kumele azi ukuthi asimsabi futhi ngeke aze asisabise,” kusho uMalema. UMalema uthe akekho noyedwa umuntu ongaya kwiKhomishini athi uMalema uthinteka kwinkohlakalo emabhizinisini kahulumeni. “Bangakusho lokho kuphela uma bekhuluma emgwaqweni,” kusho uMalema. Abantu abacabanga kancane bayasisola ngokuthi asizazi ukuthi sifunani ngoba phambilini besimgxeka uMvikeli woMphakathi. “Amacala awafani, odabeni lwakhe ne-Absa samtshela ukuthi uzimele kodwa kuleli sinaye,” kusho uMalema. Omunye wabameli ka-Adv Mkhwebane, * -Adv Thabani Masuku izolo ugxeke uGordhan ngokudelela ammele ngemuva kokukhipha umbiko wakhe mayelana nophiko lwezingede lwakwaSars. UMasuku uthe inkulumo kaGordhan ethi * -Adv Mkhwebane umqambimanga osabalalisa izindaba ezingekho, kuphambene nomsebenzi wakhe wokuvikela izinhlaka zikahulumeni ezaziwa ngokuthi ngamaChapter 9 Institutions.