UNomhle (77) ushone ngoLwesithathu olwedlule ngemuva kokuphathwa yisifo senhliziyo. Umndeni wakhe uveze ukuthi kuzoba nenkonzo yesikhumbuzo ezoba seNangoza Jebe Hall, eNew Brighton, ePort Elizabeth, ngo-3 ntambama. Enye izoba seThe Market Theatre, eNewtown, eGoli, ngo-5 ntambama ngosuku olufanayo. Inkonzo yomngcwabo izoba se-Arthur Wellington Methodist Church, eNew Brighton, ngoLwesihlanu, ngo-8 ekuseni. Amalungu omphakathi avumelekile ukuyihambela. “Njengomndeni samukele ngentokozo imiyalezo yenduduzo neyokuseseka kubona bonke abathintwe wumsebenzi wakhe kuzona zonke izinkalo zomhlaba,” kusho umndeni. Udlale emidlalweni okubalwa kuyo iScandal! ku-e.tv, Tsha Tsha, Igazi, Society, Gaz’lam neminye. Uhlonishwe ngendondo yeLifetime Achievement Award kumaSouth African Film & Television Award ngo-2016. Ukudlula kwakhe kuthinte abaningi okufakazelwa yimiyalezo yenduduzo engene ilekanyana. Uhulumeni waseNingizimu Afrika uthe uzokhunjulwa ngeqhaza lakhe kwezobuciko. Phambilini kulo nyaka uhlonishwe ngendondo ye-Order of Ikhamanga in Silver wuMengameli Cyril Ramaphosa. Ingwazi uJohn Kani ithe iphelelwe ngamazwi ngezindaba zokushona kukaNomhle.