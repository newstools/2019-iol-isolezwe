Sekuphele izinsuku ezilishumi uNkk Dumisile Dlamini (49) waseMlaza ephefumula ngomshini esibhedlela esizimele eThekwini, odokotela abaphakamise ukuthi ucishwe. Umndeni wakhe usola isibhedlela iDurdoc ngokuba kwakhe kulesi simo, okuthiwa wangena khona ewumqemane eyohlinzwa. Umyeni wakhe, uMnuz Siboniso Dlamini, uthe namanje isimo sisenjalo kumkakhe, akukho okushintshile. “Akukho sinqumo esizosithatha okwamanje ngesimo sakhe. NgoLwesihlanu saya emhlanganweni esibhedlela, kukhona bonke odokotela ababekhona ehlinzwa. Umhlangano wathatha isikhathi esingaphezu kwehora kodwa akukho okubambekayo esabuya nakho,” echaza. Uthe ngenxa yokuthi abazitholanga zonke izimpendulo emibuzweni abebenayo, abaphathi besibhedlela babathembise ukuthi babezobuye bababize komunye umhlangano. UDlamini uthe usekhulumile nenkampani ekhokhela iMedical Aid, nayo ethe ifuna umbiko esibhedlela ukuze yenze uphenyo. Umndeni kaNkk Dlamini akuvumi wamukele ukuthi ngeke esasinda njengokusho kodokotela, abaphakamise ukuthi kucishwe umshini. Ukhala ngokuthi wangena esibhedlela ewumqemane, waphaphama emuva kokuhlinzwa engenalutho. Basola ukuthi kukhona okwenzeka emuva kokuhlinzwa kwakhe njengoba betshelwe ukuthi usefe ingqondo. Yize umndeni kaNkk Dlamini ukhathazekile ngokuthi izindleko zesibhedlela ziyanda, akuvumi uthathe isinqumo sokucisha umshini lungakenziwa uphenyo. UDlamini utshele Isolezwe ukuthi uma benqaba nombiko esibhedlela, uzobathathela izinyathelo zomthetho. UMnuz Vishu Rampartab oyiGroup Manager yeJoint Medical Holdings, engabanikazi beDurdoc, uthe bazimisele ukusiza umndeni ngayo yonke indlela, bathole nencazelo kodokotela ngokwenzekile. Uthe besizwile isikhalo somndeni futhi kwahlelwa nomhlangano ukuze kuboniswane.