KUGCINE kumenele omunye wonogada waseFolweni High owadutshulwa ngamadoda angaziwa ayegasele esikoleni ezokweba izinjini zamatekisi amaToyota Quantum ezazikade ziwumnikelo wesikole. UNgqongqoshe wezemfundo KwaZulu-Natal, uMnuz Kwazi Mshengu, izolo udlulise amazwi endunduzo emndenini kanogada. Isehlakalo esenzeka emasontweni ambalwa edlule sashiya onogada ababili belimele. UMshengu uthe unogada udlule emhlabeni ngoMgqibelo emuva kokulimala kulesi sehlakalo. “Sithanda ukudlulisa amazwi endunduzo emndenini wakhe, abangani, izihlobo nozakwabo abesebenza nabo. Isimo sakhe besisibi esibhedlela waze wagcina ngokudlula emhlabeni,” kusho uMshengu. Uthe badabuke kakhulu ngalesi sehlo wathi besebenethemba ukuthi uzowuphonsa umbalane. “Njengoba kade esehlale isikhathi esibhedlela besinethemba lokuthi uzolulama bese ephuma esibhedlela. Sibeka umndeni wakhe nabo bonke abesondelene nabo emthandazweni,” kusho uMshengu. Njengoba indaba yokuphepha ezikoleni isematheni, umnyango unohlelo lokuthi usebenzisane namavolontiya omphakathi anxeshezelwe ngemali ukuze agade izikole. Lokhu umnyango ukwenza ukuze imiphakathi ibe yingxenye yokuvikela izikole. Uhlelo lusezithebeni zekhabhinethi yesifundazwe ngenxa yokuthi ukuphepha ezikoleni kuthikameza ukufunda nokufundisa. Okunye okuzokwenzeka wukuthi umnyango uzosebenzisana namaphoyisa ukunqanda lesi sihlava. Amaphoyisa azozulazula ngaphandle kwezikole aphinde agasele aseshe kungazelele abafundi ebheka izidakamziwa nezikhali eziyingozi.