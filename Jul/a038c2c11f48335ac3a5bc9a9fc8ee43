Lolu hlelo lokufakelwa kwemizi engu-461 ugesi olubiza uR5 million lwethulwe nguNgqongqoshe wezeMidlalo ezobuCiko namaSiko, KwaZulu-Natal, uNksz Hlengiwe Mavimbela obemele uNgqongqoshe woMnyango wokuBusa ngokuBambisana neziNdaba zoMdabu, uMnuz Sipho Hlomuka. Lolu hlelo lwethulwe ku-ward 2 kwaQwabe. IPhini leMeya yaseNquthu, uNksz Nothile Zungu, lithe bese kuyiminyaka umphakathi ukhahlanyezwa izigameko zokwebiwa kwemfuyo. “Obekubuhlungu ukuthi indawo yakwaQwabe ibisifana nesiqhingi ngoba kuyiyo yodwa ebingenawo ugesi njengoba zonke izigodi eyakhelene nazo okuyiseSandlwana, KwaNyezi, eNgxibongo nakoHlazakazi sekunogesi. Okunye esifisa kucace ukuthi abantu bakwaQwabe abakaze bathi abawufuni ugesi ngoba bethi uzoxhopha izinkomo. Yinkolelo leyo ebifafazwa abantu abangenalo iqiniso ngomphakathi wakule ndawo,” kusho uNksz Zungu. UNksz Mavimbela uthe impilo yabantu bakwaQwabe ayisophinde ifane ngoba sebezoyeka ukuvuka ekuseni ngovivi beyotheza izinkuni, bashiye izingane zilele ngenxa yokuthi manje sebezofakelwa ugesi emzini yabo. “Kade sihamba lapha sikhuluma nomphakathi ngesikhathi kuza ukhetho. Ngakho izikhalo nosizi lwale ndawo sikuqonda kahle kakhulu njengohulumeni oholwa uKhongolose neniwukhethe kulezi zinyanga ezimbili ezedlule. UNdunankulu ubaba uSihle Zikalala ngesikhathi ethula inkulumo yesifundazwe uzibophezele njengohulumeni ukuthi sizobeka eqhulwini uhlelo lokuhanjiswa kwezidingo zabantu. Namhlanje silapha sihambisana nesikhondlakhondla senkampani kagesi okungu-Eskom, sizothi luyaqala luyashikisha ufudu. Ukufakwa kukagesi kule ndawo kuzokwenza nezinhlelo zamanzi ezenziwayo zisheshe,” kusho uNksz Mavimbela. Uthe bayazi ukuthi udaba lwamanzi lube wuhlupho kakhulu kulo mphakathi ngenxa yezigebengu ebezitshontsha ama-generator aphehla amanzi. Uthe usonkontileka ozofaka ugesi uzoqala kuleli sonto. UNkk Phetheni Mbokazi oyilungu lo mphakathi uthe kubajabulise kakhulu ukuthi ngemuva kweminyaka sebezoba nogesi. Uthe besebefile ukutheza izinkuni kude namadaka ezinkomo abebebasa ngawo.