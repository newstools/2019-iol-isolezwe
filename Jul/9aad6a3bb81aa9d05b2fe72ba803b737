KULINDELEKE ukuthi liqale phansi namhlanje ukuqulwa kwecala lomfundisi ongowokudabuka eNigeria, uTimothy Omotoso osolwa nabanye ababili ngoxhaxha lwamacala okubalwa kuwo awokudlwengula nokushushumbisa abantu (human trafficking). Kulindeleke ukuthi kumenyezelwe ijaji elisha elizosingatha ukuqulwa kwaleli cala eNkantolo eNkulu ePort Elizabeth kulandela ukuhoxa kukaJaji Mandela Makaula. UMakaula waphoqeleka ukuthi ahoxe kuleli cala kuvela ukuthi abanye bofakazi bahlala endaweni yezivakashi kankosikazi wakhe. Waveza ukuthi isinqumo sakhe ekuphothulweni kwecala sasingabukwa njengokwenzelela ngenxa yalokhu. Okwamanje akukacaci ukuthi iJaji elisha lizoqhubeka nabanye ofakazi noma lizobiza ufakaza wokuqala, uNksz Cheryl Zondi, ukuthi azofakaza kabusha. UZondi ungomunye wabasola u-Omotoso ngokumdlwengula iminyaka engaphezulu kwemibili ngesikhathi esayilungu lebandla lakhe iJesus Dominion International Church, eneminyaka engu-14. U-Omotos uboshwe esikhumulweni sezindiza ePort Elizabeth ngo-Ephreli ngonyaka ka-2017. Ngemuva kwezinyanga eboshiwe, amaphoyisa abamba nabanye abasolwa ababili okunguNksz Lusanda Sulani noNksz Zukiswa Sitho abasolwa ngokumlekelela. Ngesikhathi liqulwa icala abameli baka-Omotoso bake bazama ukucela ukuthi uMakaula ahoxe kuleli cala bemsola ngokuthi uchemile kulandela ukufisela uZondi ukuthi abhale kahle ngesikhathi eqala ukubhala izivivinyo zokuphela konyaka. 