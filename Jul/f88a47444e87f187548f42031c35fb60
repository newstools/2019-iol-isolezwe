OWAYENGUNGQUNGQOSHE wezokuMbiwa Phansi uMnuz Ngoako Ramathlodi uthi ufuna bavivinywe ngokuthi ubani ohubhuza amanga phakathi kwakhe nalowo owayengumengameli wakuleli uMnuz Jacob Zuma. Ngesikhathi efakaza kwikhomishini kaZondo ngoMsombuluko uZuma usole uRamathlodi ngokuba yingxenye yabantu asebezame ukumwisa eminyakeni edlule. UZuma uthe abanye abantu asebefakazile kule khomishini bathunyiwe ukuzodicilela phansi isiuthunzi sakhe, wabala uRamathlodi njengomunye wabo abuze ukuthi sasikuphi isidingo sokuthi athi 'udayise' ngezwe. "Iyiphi ingxenye yezwe athi ngayidayisa? I-Table Mountain?" kubuza uZuma. Ephendula ukufakaza kukaZuma uRamathlodi uthe ubehubhuza amanga ekubeni efungile ukukhuluma iqiniso. Umphonsele inselelo wathi kumele bathathe ilie detector test ukuze kucace ukuthi ubani oqamba amanga phakathi kwabo. URamatlhodi washintshwa ukuba ungqongqoshe weZokumbiwa Phansi ngonyaka ka-2015 ngesikhathi kwenziwa izinguquko kwikhabhinethi. Ngesikhathi ethula ubufakazi phambi kwekhomishini nyakenye, uRamatlhodi wathi uZuma ulawulwa abakwaGupta futhi kwafakwa uMnuz Mosebenzi Zwane esikhundleni sakhe ngoba wayengawuthobeli umthetho 'wabangani' baZuma. Kwikhomishini uZuma ukuchithile ukuba nobudlelwabo obukhohlakele nabakwaGupta wathi bangabangani ahlanganiswa nabo ngowayengumengameli wakuleli uMnuz Thabo Mbeki.