Umfundi oneminyaka engu-18 nomakhelwane wakhe oneminyaka 22, basolwa ngokubulala uMnuz Mkhumbuzeni Isaac Mbongwa (43), obefundisa eMabhekazi High kuyo le ndawo. Okhulumela amaphoyisa KwaZulu-Natal uLt Col Thulani Zwane, uthe laba bavele enkantolo yemantshi yakule ndawo ngoMsombuluko, icala labo lahlehliselwa uMsombuluko ozayo. Ngalolu suku kulindeleke ukuthi bafake isicelo sebheyili. Kuthiwa la mabhungu ayephuza naye uMbongwa ngosuku lwesigameko, kuthe uma esegoduka ezwakala ekhuluma wodwa ethi ayogqoka izingubo zokusebenza. Akekho owayazi ukuthi akhuluma ngani kodwa nawo asukuma ngemuva kokuvalelisa kukaMbongwa. Kukholakala ukuthi bamlandela umufi bamfica eyedwa emzini wakhe ngoba ubehlala yedwa. Ngemuva kokumnquma uqhoqhoqho bathatha imoto okuthiwa ubeyibolekwe umshuwalense, ngoba eyakhe ibandakanyeke engozini, iTV kanye nezinye izinto zasendlini. Kusolakala ukuthi imoto yabanikeza inkinga endleleni bathatha isinqumo sokuyishisa ukuze bacishe amanyela. Umsolwa ongumfundi kuthiwa wabanjwa nguninakhulu ukuthi kunokungalungile akwenzile, wamqhuba wamyisa esiteshini samaphoyisa. Waveza ukuthi ubenobani baboshwa kanjalo.