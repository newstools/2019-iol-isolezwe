SEBEZOKE bafunde bakhululeke bengagade muntu ozobafaka iminwe ezithweni zabo zangasese abafundi bamantombazane baseMbilani High, Olundi, kulandela ukuthi kukhonjwe indlela umfundi oneminyaka ewu-15, obesekhathazile ngalo mkhuba. Laba bafundi bathi bese besaba nokuya emathoyilethi ngoba lo mfundi negenge yakhe, bebevele bangene intombazane isathi yehlisa iphenti, bayibambe bayishutheke umunwe esithweni sangasese. Nasemakilasini uma kungekho thisha, bathi le genge ibiyenza lo mkhuba. Kubanjwa intombazane omunye ayifake isandla ngenkani. Kubikwa ukuthi babalelwa ku-10 abafundi bakulesi sikole abagila lo mkhuba. “Bengihlale ngibika ekhaya ukuthi kunalo mkhuba esikoleni ongangiphathi kahle okugcine ngokuthi abazali bami babikele nothishomkhulu. Besihlezi kabi ngoba laba bafana bebenza le nto behleka kodwa sibe sihlukumezeka,” kusho omunye wabafundi ogiliwe. Omunye uthe okubuhlungu wukuthi laba bafana bebeyenza le nto ngisho umuntu esezinsukwini zakhe, obekwenza ukuthi babe manqika nokuya esikoleni becikwa yilokhu kufakwa iminwe ezithweni zabo zangasese. Ngokusho komthombo ongaphakathi kulesi sikole ocele ukungadalulwa, bese kukaningi abazali balo mfundi betshelwa ngokuhlupha kwengane yabo, bebhalelwa nezincwadi zokulungisa le nkinga kodwa bangalubeki esikoleni. Umthombo uthi lo mfundi uneqembu lakhe labafundi abalingana naye abenza naye lokhu kuganga. “Into ebeyenzeka ukuthi lo mfundi ubengawenzi umsebenzi wakhe wesikole, obekuholela ekutheni yena nabanye abangane bakhe, bagcine sebezivalela emathoyilethi ngoba bebalekela ukuthi umsebenzi wabo abawenzanga,” kusho umthombo. Kuthiwa kulapho-ke abebekwazi khona ukuthi bacuthele amantombazane uma eyochama. Ubuzwa umthombo ukuthi kungani kuxoshwe lo mfana yedwa ekubeni kubikwa ukuthi kunabanye abafundi enza into efanayo nabo, uthe abanye abazali izingane zabo bagcine bezikhiphile kulesi sikole. “Sathi uma sihlala nabo phansi, baveza ukuthi kungcono bazikhiphe lezi zingane kulesi sikole ngoba sezikhathazile,” kusho umthombo. Babalelwa kwabangu-10 abafundi okuthiwa bebehlangane nalo mfundi, begila lo mkhuba. Uthishanhloko wakulesi sikole ongafunanga negama lakhe, uthe uyalwazi udaba, wacela ukungaphawuli ngenxa yokuthi uMnyango wezeMfundo awubavumeli ukuthi baphawule kwabezindaba. UMnuz Kwazi Mthethwa okhulumela uMnyango wezeMfundo KwaZulu-Natal, uthe othisha kumele basebenzise izindlela ezikhona ezikoleni abazazi kangcono, zokuqondisa abafundi ubugwegwe, bayeke ukudala ihaba ezikoleni. “Leyo ngane kumele ibuyele esikoleni iyofunda. Kufundwa nini ezikoleni uma kuhlale kubikwa ukuthi othisha balwa nabafundi,” kubuza uMthethwa. Unina womfundi naye esingeke simdalule, uphikile ukuthi yingoba ingane yakhe iyihlongandlebe. “Umntwana usitshele ukuthi uxoshelwe ukubanga umsindo nje kuphela,” kusho unina. Uthe kummangazile ukuthi kungani isikole siphume iqhubu nengane yakhe, ekubeni ibatshele ukuthi bebebanga umsindo bebaningi eklasini. “Ngifikile esikoleni ngiyobuza ngokumiswa kwayo izinsuku ezingu-14 okugcine ngokuthi ingabe isavunyelwa ukubuyela esikoleni emva kokuphela kwazo,” kuchaza unina. Ngokwakhe, utshelwe ukuthi akasekho uthisha osazimisele ngokufundisa ingane yakhe, yingakho ingasenandawo esikoleni.