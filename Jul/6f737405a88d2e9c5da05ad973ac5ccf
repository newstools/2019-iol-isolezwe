IFISA ukubuya izofukula imindeni yayo nendawo yangakubo intsha yaseNkandla ethole ingqayizivele yethuba lomfundaze wokuyofunda e-University of Dheli e-India. Abafundi abane abasuka ezigodini ezahlukene eNkandla bafulathele elakuleli izolo babamba indiza elibhekise e-India. UNontokozo Mbatha, odabuka esigodini eVumanhlamvu, eNkandla, uthe ujahe kabi ukuqala izifundo zakhe kwelinye izwe angalazi. “Ngiyabonga kuMasipala wethu eNkandla. Ngifuna ukubuya ngenze umehluko endaweni kuhlomule abaningi njengoba nami ngihlomulile. Ngifuna ukuzisebenza kuvuleke amathuba emisebenzi,’’ kusho uNontokozo oseneziqu zemfundo ephakeme azithole e-University of Zululand. Uphothule iziqu wahlala ekhaya engawutholi umsebenzi. Omunye umfundi ohambayo uMukelani Nxumalo odabuka eMashushu, ubengasakwazi nokulinda ejahe ukunyathela phesheya. Abanye abahambayo oNonkanyiso Khanyile no-Azanda Biyela. Baqede u-matric ezikoleni zaseNkandla eMthiya High, Velangaye High, Lushaba High naseMashushu High. Le zikole ziyaziwa ngokukhiqiza imiphumela ka-matric emihle minyaka yonke.