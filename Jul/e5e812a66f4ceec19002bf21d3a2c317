Bekulindeleke ukuba icala liqale phansi ukuqulwa emuva kokuba iJaji uMandela Makaula lihoxile kuleli cala. U-Omotoso ubhekene namacala angu-63 okubalwa elokushushimbisa abantu, elokudlwengula nawokuhlukumeza ngokocansi. Ijaji * -Irma Shoeman yilona eselizokuba wumahluleli kuleli cala. U-Omotoso ubevele nasolwa nabo oNksz Lusanda Sulani noZukiswa Sitho. Bona basolwa ngokulethela lo mfundisi amantombazane ukuze abe yizigqila zocansi. Ummeli wabasolwa uMnuz Peter Daubermann ucele ukuba lihlehle icala ukuze alungise incwadi eyisicelo senkantolo ukuba uMbuso umnikeze eminye imininingwane ngamacala abhekene nabamangalelwa. Ibamba lokhulumela iNPA, uMnuz Sibulelo Mboyi, lithe ukuhlehla kwaleli cala kungezinye zezindlela zokubambezela icala. “UMbuso usubanikeze ulwazi olwenele, kukhona izinto engeke sikwazi ukubanikeza zona njengezinsuku nesikhathi ekwenzeka ngaso izigameko. Sibanikeze ulwazi olwenele kodwa bafuna ukulokhu behlehlisa ukuze kuzobambezeleka icala,” kusho uMboyi. Enkantolo bekugcwele abebandla lalo mfundisi iJesus Dominion International Church. Ezinkundleni zokuxhumana liqale phansi idumela ngaleli cala njengoba abanye bebekubheke ngabomvu ukuba kuqalwe ukuqulwa kwecala. Lo mfundisi oneminyaka engu-58, kuthiwa wayethatha amantombazane nabesifazane abaneminyaka engu-30 ebasuse emagatsheni ahlukene ebandla lakhe bese ebagcina endlini eseMhlanga, eThekwini, okuyilapho okuthiwa wayegila khona le mikhuba. U-Omotoso uboshwe ngo-Ephreli 20, 2017. Wanqatshelwa ibheyili, abesifazane bona badedelwa ngebheyili kaR2 000 ngoNovemba 2017.