UButhelezi ugcobe uNtuli ngesikhathi ethula inkulumo yakhe yokuvula ingqungquthela. Lesi senzo sikaButhelezi asizange sehle kahle kwamanye amalungu eqembu asemgxeka ngokuwakhombela uNtuli. Ilungu leqembu esiyingini iLembe elikhulume neSolezwe kodwa lacela ukungadalulwa ngoba lisaba ukuthi lizogcina selihlukunyezwa uma kutholakala ukuthi liphikisa umholi, lithe abaneme neze ngemiphumela yengqungquthela. “UNdabezitha akazange enze kahle ngokuphakamisa uNtuli ngaphambi kwengqungquthela. Ukuphakanyiswa kwamagama bekumele akuyekele ezithunyweni,” kusho leli lungu. Elinye ilungu lasesiyingini saseMzinyathi nalo elicele ukungadalulwa, lithe akubukeki kahle ukuthi uButhelezi aphakamise amagama ngoba akulula ukuphikisa lokho okusuke kufiswa nguyena. “Le nto izokwenza kube sengathi iqembu alinayo intando yeningi ngoba noma kuthiwa amalungu awahambisani nalokho okufiswa ngumengameli kodwa akulula ukuthi aphumele obala akuphonsele inselelo,” kusho owaseMzinyathi. Okhulumela i-IFP, uMnuz Mkhuleko Hlengwa uthe asikho isikhalo abasitholile esivela emalungwini abo anganeme ngemiphumela yengqungquthela. “Umhlonishwa uMengameli unamalungelo anawo siqu ngaphambi kokuthi abe ngumengameli okubamba iqhaza ezinhlelweni zeqembu, phezu kwalokhu uMntwana naye ubeyisithunywa engqungqutheleni njengoba evela ezikweni,” kusho uHlengwa. Uthe ngokwabo ingqungquthela yabo ihambe kahle. UHlengwa uthe labo abakhalayo kusho ukuthi bawufunda bawubhekise phansi umthethosisekelo weqembu. “Isikhalo sabo sifana nokuthi uxamu ugeje umgodi ngoba asinasisekelo,” kusho uHlengwa. Umholi we-IFP esiShayamthetho saKwaZulu-Natal, uMnuz Velenkosini Hlabisa, uthe abakhalayo basuke babuka ubuningi babantu ngamehlo, bangalandela izibalo ezibhaliswe ngokusemthethweni. “Zingu-3 927 izithunywa ebeziyingxenye yale ngqungquthela ebezibhaliswe ngokusemthethweni,” kusho uHlabisa. Nabu ubuholi obusha be-IFP KwaZulu-Natal: uSihlalo nguNtuli oyiMeya yaseNkandla, iphini lakhe nguMnuz Simo Mfayela, uNobhala nguMnuz Xolani Dube, isekela lakhe nguNksz Nonkululeko Ndlela, uMgcinimafa kube uMnuz Qhina Mkhwanazi, iphini lakhe nguMnuz Mabilabila Kunene, umsakazi wezindaba zeqembu nguMnuz Sifundo Masimula, iphini lakhe nguMnuz Pat Madlopha. Uhlangothi lukaNtuli luqumbe phansi olukaMnuz Mbangiseni Yengwa obefuna ukubuyela esikhundleni sikaSihlalo wesifundazwe.