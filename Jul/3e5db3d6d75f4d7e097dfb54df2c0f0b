Izolo inkantolo enkulu eNorth Gauteng inqume ukuthi kumele kumiswe konke okuthinta ukuthathelwa izinyathelo kukaGordhan kuze kuphume isinqumo senkantolo. U-Advocate Mkhwebane wayalela noMengameli Cyril Ramaphosa ukuthi athathele uGordhan izinyathelo zokumqondisa ubugwegwe. Wayalela nePhalamende ukuthi lithathele izinyathelo uGordhan. Umhlaziyi uMnuz Thabani Khumalo uthe umphakathi ngeke usakwazi ukuthemba ihhovisi loMvikeli woMphakathi uma belokhu benza imibiko ekhahlelwa yizinkantolo. “Lisengozini yokuphelelwa yisithunzi ihhovisi lakhe kanti libaluleke kakhulu futhi lenza umsebenzi obucayi. Ukwenzeka kwamaphutha kuzokwenza abantu bengalithembi, uhulumeni ungalithembi nezinkantolo imbala ngeke zisalinaka,” kusho uKhumalo. UMnuz Mpumelelo Zikalala, ongummeli nongoti ogxile kwezokusebenza komthethosisekelo, uthe: “Okwakhe wukuthi ethule akutholile bese ekucacisa ukuthi nabanye basengenza olwabo uphenyo hhayi ukuthi abathathelwe izinyathelo.” USolwazi Karthy Govender, ungoti wezomthethosisekelo oke wasebenza enyuvesi yakwaZulu-Nata nakwiHuman Rights Commission, uthe: “Okubalulekile wukuthi akumele abantu basatshiswe ngokuphakamisa ukuthi kumele kwenziwe njani ngoba lokho kungadala ezinye izinkinga.” I-IFP ithe ikhathazekile ngokusebenza kwehhovisi loMvikeli woMphakathi njengoba echithwe yinkantolo. IPhalamende lithe ngeke limthathele zinyathelo uGordhan. I-EFF ithe izosidlulisa lesi sinqumo senkantolo. Ngeledule inkantolo yomthethosisekelo ichithe u-Advocate Mkhwebane owayekade edlulise isinqumo mayelana nodaba lwemali eyabolekwa yibhange i-Absa kwibhange lombuso yanquma ukuthi akhokhe yena ezinye zezindleko zabameli. Khonamanjalo, ngoLwesibili inkantolo enkulu eNorth Gauteng ikuhlehlisile ukulalelwa kwesicelo sikaRamaphosa sokuphikisa umbiko kaMkhwebane othinta izigidi zamarandi azithola ngesikhathi ekhankasela ukuba ngumengameli we-ANC.