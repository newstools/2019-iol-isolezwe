Izolo uNgqongqoshe wezeMfundo uMnuz Kwazi Mshengu ube nomhlangano nomphakathi wakule ndawo kubalwa nenkosi uMthembu lapho kuvunyelwene khona ngokuthi kumele sivulwe isikole. Okhulumela uMshengu, uMnuz Kwazi Mthethwa, uthe kuvunyelwene nomphakathi nazo zonke ezinye izinhlaka ukuthi lesi sikole kumele sivulwe uma sekuvulwa izikole ngoLwesibili oluzayo. Uthe bekungokwesibili bebuyela kulesi sikole enyangeni eyodwa. “Ungqongqoshe uzimisele ngokuthi kulungiswe isimo sesikole yingakho ebuyele kaningi kusona ezama ukuthi kutholakale isixazululo. Ziningi izinto ebezinomthelela wokuthi kuphazamiseke isikole njengokuthi izimpi zezigodi zikapakele esikoleni, kube nokukhala kubazali ngendaba yezinguquko ngohlelo lwezemfundo kanjalo namagumbi angomahamba nendlwana okufundela okusho ukuthi ayashoda ngakho kudinga ukuthi sakhiwe isikole,” kusho uMthethwa. Uthe kuvunyelwene ngokuthi kubanjiswane wathi nendaba yengqalasizinda izolungiswa. UMshengu unxuse umphakathi ukuthi izikole uziphathise okwamagugu ngoba yilapho kwakhiwa khona abantu abazoba wutho ngomuso. Uthe kube nesikhalo ngokuthi isikole asilawuleki kahle ngoba abafundi baningi. “Bese sisezinhlelweni zokuthi sakhe esinye isikole eSahlumbe ukuze sikwazi ukuthatha omunye umthamo wabafundi bafundele khona. Kube nesikhalo ngendaba yezidakamizwa okuthiwa ziba nomthelela ekutheni baxabane balwe.” Uthe kube nesikhalo ngokusebenza kothisha njengoba abazali bethi abazange abafundi bawathole amaripoti kuvalwa izikole. Kumele kwenziwe umsebenzi, uthisha kumele afundise cishe amahora ayisikhombisa ngosuku. Ngesonto elizayo ngoLwesihlanu bonke abafundi kumele bagoduke bephethe amaripoti abo ukuze abazali babone ukuthi basebenze kanjani,” kusho uMshengu. Uthe impahla yesikole icekeleke phansi ngenxa yokulwa kwabafundi. “Besibize nobuholi bezigodi ezehlukene ukuze sibambisane sonke kubuyiselwe ukufunda esimeni esifanele. Sizosebenzisana namaphoyisa ukuze kuseshwe noma yinini ukuze abafundi bangaphathi izikhali,” kusho uMshengu.