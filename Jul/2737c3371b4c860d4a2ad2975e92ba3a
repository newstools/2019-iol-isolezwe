Lokhu kuvezwe umkhulumeli wakhe, uMnuz Vukile Mathabela emuva kokuba kube nezinhlangano eziphazamise ukuba kuqiniswe ezokuphepha kuZuma, ummeli wakhe u-Advocate Muzi Sikhakhane nomndeni wakhe uZuma. “UJaji uZondo ukucacisile kwikhomishini yakhe ukuthi lolu daba lwezinsongo zokubulawa ezibhekiswe kuZuma zizophenywa abaphenyi bekhomishini ukuze bathole ukuthi ziqhamukaphi. “Kuyothi uma sebesithulele umbiko bese uMengameli Zuma ethatha isinyathelo. Okwamanje lukhona uhlelo lwamaphoyisa ngokuphepha kukaZuma njengoba amaphoyisa ehlale emqaphile,” kuchaza uMathabela obexoxa neSolezwe. NgeSonto eledlule, inhlangano elwisana nezimpi zamatekisi KwaZulu-Natal okuwuBumbano lokuThula Forum, iphakamise ukuthi kuqiniswe ezokuphepha kuZuma. Ikusho lokhu esitatimendeni sayo emuva kokuba uZuma edalule kwiKhomishini kaZondo ukuthi kukhona abasongela ngokumbulala nomndeni wakhe. Usihlalo woBumbano lokuThula, uMnuz Andile Hlatshwayo, uthe babona kuyisikhathi sokuba uZuma avikelwe ngoba sekuyacaca ukuthi impilo yakhe isengozini. “Ngemuva kwezinkulumo ezethulwe uZuma kuKhomishini yokuLawulwa kombuso yiDlanzana ngoLwesibili, kusicacele thina njengoBumbano ukuthi uyakudinga ukuthola ezokuphepha ezengeziwe kulezi anazo. Yingakho sicela kuMengameli wezwe uMnuz Cyril Ramaphosa ukuba alubukisise lolu daba ngoba angeke sibe nokuthula uma kubakhona okwehlela uZuma,” kusho uHlatshwayo. Kule khomishini uZuma uveze ukuthi kuye kwafona umuntu ongaziwa kumsizi wakhe obhekene nezindaba zakhe ku-ANC esabisa ngokuthi bazobulala uZuma nomndeni wakhe kanye nommeli wakhe okungu-Advocate Muzi Sikhakhane. Lezi zinsolo uZuma abeziveza bezilandela nezinye azidalule ngoMsombuluko zokuthi kwakunetulo elaphekwa izinhlaka ezithile lokuba asocongwe emcimbini kaKhuzani owawungoMashi eMoses Mabhida Stadium. Inhlangano eyeseka uZuma, okuyi-Radical Economic Transformation (RET) nayo inanele ikhwelo loBumbano yathi ifuna uZuma avikelwe kuphinde kuqiniswe ezokuphepha kwakhe ngoba ayisathembi lutho. UMnuz Nkosentsha Shezi we-RET, uthe bashaqekile ngezinsongo ezidalulwe uZuma kwiKhomishini kaZondo. “Okwamanje asikalibhaleli ihhovisi likaMengameli nelikaNgqongqoshe wamaPhoyisa ukuze bahlinzeke uZuma ngezokuphepha ezengeziwe kodwa sifuna avikelwe manje nomndeni wakhe ngoba basengozini. Empeleni sekuyacaca ukuthi kade uZuma abasengozini kodwa inkinga ukuthi abafisa ukumsoconga bayehluleka ukuthola ithuba elikahle,” kusho uShezi. Uthe uZuma ungubaba we-Radical Economic Transformation abafisa avikelwe ngakho konke ukuze aphephe. Le nhlangano yiyo eqashe amabhasi abethwele abantu abebesuka KwaZulu-Natal beyokweseka uMnuz Jacob Zuma ngesikhathi evela okokuqala ngoMsombuluko kwiKhomishini kaZondo. Okhulumela uMengameli, uNkk Khusela Diko, ucele ukuba athunyelelwe umyalezo ngalolu daba kodwa ugcine engaphendulanga kwaze kwashaya isikhathi sokushicilela.