Kuthiwa imoto encane ishayisane mahlanze neloli, kwaphazamiseka wonke umgwaqo. Abezimo eziphuthumayo i-IPSS bathe umshayeli wemoto ushonele endaweni yesigameko. Okhulumela i-IPSS uMnuz Paul Herbst, uthe umshayeli wemoto encane uhlulekile ukuyilawula, yaphaphalazela komunye umzila maqede yashayisana neloli ethwala amaLPG Gas. Uthe umshayeli weloli usindile kulesi sigameko. “Imoto iphaphalaze yaphambana nezimoto ebezihamba komunye umzila, yatholana phezulu neloli. Kudingeke ukuthi umgwaqo uvalwe ukuze kukhucululwe igesi echithekile elolini,” kusho uHerbst. Uthe ingozi yenzeke ngezithuba zabo 3.30 ntambama kodwa kuze kwashaya * -8 ebusuku abantu abebesebenzisa lo mgwaqo besakhala ngokuthi akuhambeki. Kusolakala ukuthi umshayeli wemoto oneminyaka engu-27, ubehamba ngesivinini esiphezulu okwenze wahluleka ukuyilawula. UCaptain Nqobile Gwala okhulumela amaphoyisa KwaZulu-Natal uthe kuphenywa icala lokubulala ngokungenhloso esiteshini saseMhlali. Uthe kusaphenywa ngembangela yengozi. Kwenye ingozi eyenzeke izolo ekuseni, kulimale abayisihlanu kugingqika itekisi e-Edendale, eMgungundlovu. Ingozi yenzeke ngezithuba zabo-7 ekuseni. Akwaziwa ukuthi umshayeli wetekisi ushonephi njengoba itekisi itholakale iyodwa abagibeli sebengaphandle. Okhulumela abezimo eziphuthumayo i-ER24 uMnuz Russel Meiring uthe bafike itekisi ilele ngohlangothi phakathi nomgwaqo, abagibeli sebengaphandle kwayo. “Ithimba lethu libaxilongile abagibeli kwatholakala ukuthi bayisihlanu abalimele. Akekho obelimele kakhulu kubona kodwa bahanjiswe ezibhedlela eziseduze. Umshayeli wetekisi akatholakalanga endaweni yesigameko,” kusho uMeiring.