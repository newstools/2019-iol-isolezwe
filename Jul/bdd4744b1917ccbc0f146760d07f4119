ABACWANINGI bomhlaba bakholwa wukuthi ekugcineni sebeze bayithola into engagcina iqeda ngegciwane lengculazi. Izolo laba bacwaningi abawu-30, bakhiphe umbiko okhomba ukuthi igciwane lengculazi likwazile ukwelapheka emagundaneni awu-23. Okuseqhulwini kulo mbiko, kube wukuthi bakwazile ukususa iHIV kulibofuzo (DNA) lwamagundane. Bathe konke lokhu kwenzeke ngokusebenzisa imishanguzo ethithibalisa leli gciwane, ama-ARV, asetshenziswa nethuluzi abalibize ngeCRISPR elikwazi ukudala umehluko endleleni umuntu asuke edalwe ngayo. Laba bacwaningi baseTemple University nase-University of Nebraska Medical Center, baveze ukuthi ngeke bapholise maseko, bazoqala ukuzama le ndlela yokwelapha iHIV kubantu ngonyaka ozayo. Njengamanje kuvela ukuthi basalinde ukuthi iFood and Drug Administration igunyaze ukusetshenziswa kwalezi zithako kubantu abaphilayo, abazisebenzise emagundaneni. Omunye wabebehola lolu cwaningo, uSolwazi Kamel Khalili, uthe nakuba kunjalo, yena nabambisene nabo kulolu cwaningo lweHIV, bakugcizelele ukuthi kunegxathu elikhulu okumele kudlulwe kulo ocwaningweni abalwenze ngamagundane, ukuze lusebenze nakubantu. “Besikwazi esifuna ukukwenza. Kodwa ubuchwepheshe bebungekho,” kusho uSolwazi Khalili ekhuluma nephephandaba iThe Washington Post. Ugcizelele ukuthi yena nethimba lakhe, bebelokhu belindele ithuluzi elifana neCRISPR, ukuze bakwazi ukulwa negciwane “eliba yingxenye yomsebenzi wabo we-chromosomes”. Kodwa njengoba kunokuthile okuvelile ekugcineni, uthe lokho kuyabajabulisa kakhulu. Uma igciwane selifile, uthe iHIV isingakwazi ukunqandeka ngokwelashwa ngemishanguzo evele ikhona. Lokhu kwelapha ngokusho kwakhe, kuhlale kuqaphe igciwane ngaso sonke isikhathi; ngaphandle kokuthi umuntu alokhu eqhubeka edla imishanguzo, okwenza isiguli sikwazi ukuba namandla okulwa nokugula. Ngokwezibalo zakamuva zeWorld Health Organisation, iHIV ihlasela abantu abangu-37 million emhlabeni jikelele. Kubikwa ukuthi bangu-22 million kuphela kwasebebaliwe abathola ukuhlinzekwa ngemishanguzo. Cishe bangu-1 million abantu ababulawa yizifo ezihlobene neHIV ngo- 2017 ngokusho kweWHO. Ekuqaleni kwalo nyaka, kwavela ukuthi omunye umuntu wesibili wayeselaphekile ekubeni naleli gciwane. Le mibiko yaletha elikhulu ithemba empini yokulwa naleli gciwane.