Uyise wengane kaNksz Philile Mbongo (26) wakwa-L osolwa ngokumgwaza ambulale emasontweni amathathu adlule uboshwe ngoLwesine ebusuku ebhace eCato Manor. Umzala kaNksz Mbongo, uMnuz Mzamo Mbatha, uthe bazizwa sebekhululekile bewumndeni emva kokuboshwa komsolwa obese kucishe kwaphela inyanga engatholakali. UMbatha uthe bese bekhathazekile ngokuthi uma umsolwa bemthola bangagcina benza okuphambene nomthetho. Umsolwa uboshwe ngoLwesine ntambama ngosuku obekuhamba ngalo isidumbu siyiswa eMzinto lapho umufi efihlwe khona ngempelasonto. Ngokusho komndeni, ngaphambi kokubulala uNksz Mbongo, umsolwa wayesabise ngokuthi uzombulala bese ezibulala. Kuthiwa umsolwa wamshaya, wamklinya, umufi wabaleka waya kanina omncane wase etholela umsolwa incwadi yenkantolo emvikela kuyena. Kuthiwa umsolwa wabe eseyamsongela ethi uzombulala bese ezibulala naye. “Besinovalo lokuthi umsolwa angabuya azozama ukusula ubufakazi ngokuthi ahlasele abambona ngesikhathi emgwaza,” kusho uMbatha. Okhulumela amaphoyisa KwaZulu-Natal, uLt Col Thulani Zwane ukuqinisekisile ukuthi ngoLwesine kuboshwe owesilisa oneminyaka engu-26 ngecala lokubulawa kukaNksz Mbongo. Umsolwa bekulindeleke ukuthi avele enkantolo izolo.