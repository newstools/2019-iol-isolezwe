KUBOSHWE owesilisa oneminyaka engu-32 osolwa ngokudlwengula esinye isiguli (19) esingaphilile ngokomqondo esibhedlela iProfessor ZK Matthews eBarkly, eNorth West ngempelasonto. Umgilwa kubikwa ukuthi ubeselinde izinyanga ezimbili ukudluliselwa esibhedlela sabangaphilile ngokomqondo iWest End Psychiatric. Kubikwa ukuthi unogada ubambe oqotsheni umsolwa edlwengula lo wesifazane entathakusa yangeSonto wabikela amaphoyisa waboshwa. Umndeni walo wesifazane uthe wawutshelwe ukuthi kushoda imibhede esibhedlela iWest End eKimberley. "Simlalise esibhedlela iProfessor ZK Matthews ngesikhathi eba nokudideka njengoba egula ngokomqondo. Bekungokokuqala elaliswa esibhedlela kanti ubengekho ekhaya isikhathi eside," kusho abomndeni izolo. Bachazile ukuthi kuyinto eyejwayelekile ukuthi iziguli zilaliswe esibhedlela esijwayelekile amahora angu-72 ngaphambi kokuthi zidluliselwe kwesabaphazamiseka ngokomqondo. "Ubesehlale esibhedlela iProfessor ZK Matthews izinsuku ezingu-41. Asinayo imedical aid sithembela kuhulumeni ngezidingo, ngakho besingenayo enye indlela ngaphandle kokulinda. "Ngokuphazima kweso ngemuva kokudlwengulwa kwakhe, usukhona umbhede ovelile eWest End Psychiatric. Size saziswa ngesigameko ngo-8 ekuseni ngesonto." Unina womgilwa uthe indodakazi yakhe isakhulume kancane ngalolu daba. "Ubengenawo amandla okuzilwela. Usonhlalakahle uthe uzothola ukwelulekwa ngokwengqondo. Siyethemba ukuthi uzokwazi ukubuyela ekhaya maduze ngoba sikhathazekile kakhulu ngaye emva kwalesi sehlo. Sifuna lesi sigameko siphenywe yisibhedlela ukuze kungaphinde kwenzeke okufana nalokhu." Okhulumela uNgqongqoshe wezeMpilo eNorthern Cape uMnuz Lebohang Majaha uthe bazophenya ngokuhlala kwalesi siguli isikhathi esingaka esibhedlela silindile. "Amaphoyisa sizowalekelela ngokuphelele," kusho uMajaha.