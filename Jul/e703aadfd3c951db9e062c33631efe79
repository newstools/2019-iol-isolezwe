Ithimba leSolezwe lihambele lawa mahhovisi ngoMsombuluko, lakhangwa yiphunga lisasesangweni. Lithe uma lingena kulawa mathoyilethe lafica kuntanta indle, namathishu emchameni phansi. Akusekho ukuhlukanisa awabesifazane nawamadoda kodwa wonke umuntu usebenzisa amathoyilethe awodwa. Indawo okuchamela kuyo amadoda nayo intanta indle emchameni. UNkk Thembani Mkhize (75) waseBhekulwandle, ufike ngabo-7 ekuseni emahhovisi oMnyango wezaseKhaya aseSiphingo ezolanda umazisi, uthe siyabakhathaza isimo salawa mahhovisi. “Ngiwutholile umazisi wami ngoba sengiwumuntu omdala, bayashesha ukusisiza thina esesikhulile. Okungihlalise lana wukuthi ngihamba nabazukulu bami, omunye uzolanda umazisi omunye uzowushaya. Siyaphoqeleka ukuhlala lana eduze kwalawa mathoyilethe anukayo, siyacela uhulumeni asukume,” kusho uNkk Mkhize.  UNksz Jabu Sithole obezolanda umazisi utshele Isolezwe ukuthi ufike ngabo 7 ekuseni kodwa kuze kwashaya o-11 engakasizakali. Uthe akakwazi nokuzikhulula emathoyilethe oMnyango wezaseKhaya aseSiphingo ngoba axathuka indle nomchamo. “Sikhokha oR5 ukuze siyochama emagaraji. Uma ungenawo uR5 uyaphoqeleka ukuthi uzibambe ungaze uqhunyelwe yisinye,” kusho uNksz Sithole. UNkk Kathryn Pillay obezolanda i-passport yakhe nomazisi uthe uhulumeni kazwelonke kufanele angenelele ngoba olayini bahlale bebade, kuthiwe i-system i-offline kanti namathoyilethe awasebenzi. “Ngihlala eHolland kodwa ngiyabuya ekhaya ngoba ngiyaziqhenya ngokuba ngowaseNingizimu Afrika. Kubuhlungu ukuthi sima amahora ayisishiyagalombili kulayini silinde ukusizakala. Okwamathoyilethe angikukhulumi ngoba iphunga likushaya usamile, asicabangi ngisho ukungena kuwona,” kusho uNkk Pillay. UMnuz Cyril Mncwabe, woMnyango wezaseKhaya KwaZulu-Natal, uthe amathoyilethe ebesanda kulungiswa ngonyaka odlule abulawa ngabantu abavakashela leli hhovisi. “Simatasa nokufuna usonkontileka ozowalungisa ngoba sesitholile nokuthi kuzodla malini uma elungiswa,” kusho uMncwabe. Ngodaba lwe-network ehluphayo uMncwabe uthe yinkinga kazwelonke kodwa abantu bayasizakala uma beze kula mahhovisi oMnyango wezaseKhaya. Uthe uma kuvalwe izikole kufika abantu abaningi emahhovisi abo yingakho kuba nolayini abade kodwa wonke umuntu uyaluthola usizo ngisho engasizakala ngosuku afike ngalo kodwa ngolulandelayo uyasizakala.