Lokhu kuvezwe wuKhomishana wakwaSouth African Revenue Service (Sars) uMnuz Edward Kieswetter, oxwayise ngokuthi abenza umkhonyovu bakhwabanisele lolu phiko bazolala bebaliwe. UKieswetter uthe nalabo abangafuni ukubuyisa amafomu entela bazowukhomba umuzi onotshwala. “Kunomkhuba okhona wokuthi abantu bangahlangabezani nemibandela yakwaSars, bangabuyisi amafomu entela noma abanye bakokotele amafomu ngoba befuna ukubuyiselwa imali. Abanye abalethi imininingwane ngokuthi banemali abayithola eceleni ngoba beqashiwe yingakho sisebenzisa namaphoyisa nophiko lwezokushushisa ukubamba abenza imikhonyovu. “Kunabantu abasiza abantu ngezinto zentela abathembisa ukuthi bazobenzela ukuthi bathole imali kwaSars. Bakokotela izinto bandise izindleko zomuntu bafake umolo omncane. Yicala leli. Umkhokhi wentela kumele azi ukuthi nguyena ozobhekana nenkinga ngezinto ezifakwe ngegama lakhe. Ngonyaka odlule sinqande ukuthi kukhokhwe uR8.2 billion ngokungemthetho obuzobuyiselwa abantu abebethatha amashansi befake izinto ezingekho,” kusho uKieswetter. Uthe bakhona abasebenzi babo asebeshushisiwe ngokusebenzisana nabakhokhi bentela benza umkhonyovu. IPhini likaNgqongqoshe eMnyangweni weziMali, uMnuz David Masondo, lithe ukusebenza ngendlela kweSars kubalulekile ekutheni kuvuseleleke umnotho wezwe. “I-Sars inawo amava nezinhlelo zokuqoqa intela ukuze kuthuthukiswe izwe. Ekoteni yokuqala yalo nyaka, umnotho wehle ngo-3.2% njengoba bengu-9 million abantu abangasebenzi kuleli. Siyanyuka nesikweletu sikahulumeni,” kusho uMasondo. UKieswetter uthe labo ababuyisa amafomu nge-eFiling sebengaqala bakwenze lokhu wathi labo abawabuyisa emahhovisi bazoqala ukwenza lokhu ngo-Agasti 1. ISars izibekele ukuthi ifuna ukuqoqa uR1.422 trillion onyakeni wezimali * -2019/2020. “Labo abasebenzisa i-eFiling ne-Sars MobiApp, kuzovalwa ngoDisemba 1 ukulethwa kwamafomu kuthi labo abaya ezikhungweni kuzovalwa ngo-Okthoba 31.” UKieswetter uthe labo abahola ngaphansi kukaR500 000 ngonyaka akudingeki ukuthi babuyise amafomu entela wathi uma bethola umholo kumqashi oyedwa. “Abadingi ukubuyisa amafomu uma bengenayo eminye imihlomulo efana neyokuthenga izimoto abanayo nemali yomhlaphansi abazibekela yona eceleni.”