"Ushonele ekhaya lakhe abehlala kulo nomndeni wakhe namhlanje ekuseni ngo-3:00." UMeyiwa washawa yisifo sohlangothi ngo-Agasti nyakenye nokwaholela ekutheni isimo sakhe sempilo singabi sihle. Waba sematheni kwabezindaba ngesikhathi esola amaphoyisa ngokwehluleka ukuxazulula udaba lokubulawa kwendodana yakhe uSenzo Meyiwa. USenzo wadutshulwa wabulawa eVosloorus ngo-October ngonyaka ka-2014. Kubikwa ukuthi wadutshulwa bebanjwa inkunzi kubo kaKelly Khumalo, ayethandana naye ngaleso sikhathi. UNgwenya uthe umndeni ubusasezinhlelweni zokufaka itshe ethuneni likaSenzo. NgoJuni nyakenye abangani baSenzo nabalandeli bakhe baba nomdlalo webhola likanobhutshuzwayo eMlaza, nokwafaka umqondo wokuthi kube umdlalo waminyaka yonke wokubungaza lesi sihlabani sebhola. Lo mdlalo baphinda bawusebenzisa njengendlela yokufaka ingcindezi emaphoyiseni ukuthi aqhubeke aphenye ngokubulawa kukaSenzo. UNgqongqoshe wamaPhoyisa uMnuz Bheki Cele wayengezinye zezihambeli zalo mdlalo, kanti waveza ukuthi bazoboshwa ngaphambi kukakhisimusi nonyaka abasolwa ngokubulala uSenzo. UNgwenya uthe, umndeni ubusasezingxoxweni zokuthi uphinde ube khona lo mdlalo nakulo nyaka kodwa izinhlelo zizoma ngenxa yokushona kukaSam. "Kusishaye kakhulu," kusho yena. "USam ubeyithanda kakhulu indodana yakhe, babesondelene kakhulu. Ubehlale exoxa ngaye, kodwa eyekele konke kumthetho ukuthi udlale indima yawo. Nokho ke kwesinye isikhathi abezomthetho bashaya ngonyawo lonwabu okuyinto ekhathazayo," kusho uNgwenya. Uthe umndeni uzokhipha isitatimende ngokuqhubeka kosuku ngezinhlelo zokufihla. Khonamanjalo, abantu badlulise amazwi enduduzo kuTwitter ngokudlula emhlabeni kukaMeyiwa.