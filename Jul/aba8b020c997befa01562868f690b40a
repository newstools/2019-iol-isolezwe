Izikhulumi eziningi emngcwabeni kaSphumelele Mzimba (10), obefunda eNazareth Primary, obenyamalele watholakala eseshonile, ziphakamise ukuthi umsolwa anikwe udilikajele ngesenzo sakhe. Isidumbu sikaSphumelele sitholwe ngemuva kokunyamalala kubo kade ehambe eyoluka kubo kamsolwa. Usonhlalakahle uNksz Nomusa Ndlovu usole uhulumeni wakuleli ngokuba nesandla esithambile okwenza ukuthi abantu bangawuhloniphi umthetho bese kunyuka nezinga lobugebengu. “Kunjena ngenxa kahulumeni wethu. Abantu abawuhloniphi umthetho ngenxa yamalungelo amaningi abanawo, ngeke buze behle ubugebengu kuleli kuze kuba uhulumeni uyaqala uqinisa umthetho,” kusho uNksz Ndlovu. Uthe bafisa umsolwa athole udikilajele ngesenzo sakhe sobulwane ngokubulala ingane ngoba efuna uR20 000. Kusolwa ukuthi umsolwa oneminyaka engu-39, ingane uyidayisele umuntu obefuna ukwenza umuthi ngezicubu zayo. USihlalo we-ANCYL ku-ward 16, uMnuz Wonder Maseko naye uhambe emazwini kaNksz Ndlovu wathi bafuna ukuthi umsolwa athole udilikajele. Unxuse intsha ukuba isukume ilwe nobugebengu ukugwema ukuthi izigameko zalolu hlobo zingaphinde zenzeke endaweni. “Mina bengihlale ngizwa ngalolu hlobo lwezigameko koLimpopo ngingazi ukuthi ngelinye ilanga kuyokwenzeka endaweni yangakithi,” kusho uMaseko. Uthe kumele kwakhiwe amakomiti omphakathi azolwa nobugebengu. USotshwebhu we-ANC kuMasipala weTheku, uNkk Nelly Nyaniso, unxuse omasitende ukuba benze ucwaningo lokuthi labo ababaqashisile ngezindawo bavela kuphi. “Kuyavela ukuthi umsolwa ubesanda kufika endaweni eqashile, akekho owaziyo ukuthi lapho esuka khona wahamba kanjani,” kusho uNkk Nyaniso. Uthe bayazi ukuthi umsolwa lo mkhuba akazange awugile yedwa. “Nginesiqiniseko sokuthi umuntu abesizana naye umsolwa usekhona phakathi kwethu emphakathini,” kusho uNkk Nyaniso. Unxuse abantu ukuba babuyele kuNkulunkulu ukuze kubuye onembeza okungasiza kwehle nobugebengu nezingameko zokubulawa kwabantu ngesihluku.