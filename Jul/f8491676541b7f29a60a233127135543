Uthe lo mndeni wagcina ukwazile ukungena ngebhanoyi lawo eWaterkloof Air Force Base ngo-Ephreli 30, 2013 kodwa uMartins ukugcizelele ukuthi akekho owaxhumana naye ngalolu daba. OwayenguMqondisi Jikelele eMnyangweni wezoBulungiswa, uNkk Nonkululeko Sindane, kulindeleke ukuthi adalule oke waba nguMengameli kuleli uJacob Zuma ezenzweni zenkohlakalo uma esenika ubufakazi bakhe namhlanje kwiKhomishini kaJaji Raymond Zondo. Izolo uMartins utshele iKhomishini ephenya ngokuLawulwa koMbuso yidlanzana ukuthi ngesikhathi engena ekubeni uNgqongqoshe wezokuThutha uMnuz Tony Gupta waxhumana naye. Uthe uGupta wayefuna agunyaze umndeni wakhe (Gupta) ukuthi ibhanoyi lawo livunyelwe ukufikela kulesi sikhumulo sezindiza nabangani kanjalo nabomndeni wamaGupta ababeze emshadweni yize kwakwaziwa ukuthi i-OR Tambo iyisikhumulo sezindiza esimatasa kakhulu. Owayeyisikhulu esiphezulu sakwa- Airports Company South Africa (Acsa), uMnuz Bongani Maseko, wazisa uMartins ngesicelo somndeni wakwaGupta sokufikela e-OR Tambo. Emhlanganweni kwakukhona uMartins, Gupta, Maseko nowayeyisikhulu sikahulumeni ekuhambiseni kahle izinhlelo, uMnuz Bruce Koloane. “Ngachaza ukuthi le ndawo ababefuna ukungena kuyona ingaphansi koMnyango wezaseKhaya,” kusho uMartins, nowake waba uNgqongqoshe wezaMandla waphinde waba yiPhini likaNgqongqoshe wezamaBhizinisi kaHulumeni. UMartins watshela uMnuz Tony Gupta ukuthi yinto engeke yenzeke ukuthi bamukelwe e-OR Tambo ngoba iyisikhumulo esimatasa kakhulu. Kodwa nomndeni wakwaGupta awuhambisanaga nalokho okwakushiwo uMartins. Uqhubeke wathi uGupta wamsola wathi, “Ngempela uchitha izivakashi zikaMengameli (Jacob Zuma) nabangani baMengameli?” Kodwa uMartins uthi wama ekutheni ngeke akwazi ukugunyaza lesi sicelo samaGupta ayemshushela sona.