Lesi sigameko senzeke ngoLwesibili kodwa nayizolo abafundi bebejika nelanga lasebusika kulesi sikole bengazimisele ngokungena emakilasini. Abazali bebeqhinqe ngaphandle kwesango bekhala ngokuthi uMnyango wezeMfundo awuzixazululi izinkinga zalesi sikole okufunda kuso izingane zaseMariannridge, Dassenhoek, Tshelimnyama nezaKwaNdengezi. Isolezwe lizifikele mathupha kulesi sikole lafica amathoyilethe amantombazane ephuphuma indle nezibungu. Bekugcwele amaphepha, umchamo namanzi phansi, iphunga lizwakala useza kude. Abafundi bamantombazane abangathandanga ukudalulwa, bathe kufanele kume ukufunda ngoba abakwazi ukuyozikhulula emathoyilethe agcwele indle nezibungu kwazise bangaze bathole izifo. Isolezwe lifice abazali akade bemi esangweni behlola ukuthi abafundi bafake umfaniswano wesikole. Abanye kulaba bazali abacele ukungadalulwa, bathe inkinga yamathoyilethe sekunesikhathi ingaxazululwa kangangoba abanye bake bawahlanza baze banika abafundi amabhakede okushaya amathoyilethe uma sebeqeda ukuzikhulula. “Ngesikhathi sesiyekile kulolu hlelo amathoyilethe aqale phansi axathuka, kuyimanje izingane zethu ziyasaba ukuwasebenzisa ngoba zingase zithole izifo,” kusho omunye umzali. Uphinde wakhala ngothisha nabafundi abafika esikoleni sekudlule isikhathi, abanye uthe bayalova. Mayelana nokushiswa kwamakilasi, lo mzali uthe amaphoyisa kufanele aphenye ukuthi wubani oshise amakilasi nomnyango usondele ukuxazulula izinkinga zalesi sikole ngoba abafundi abazimisele ngokufunda, baphazanyiswa yilabo abangazazi ukuthi bafunani. UMnuz Muzi Mahlambi ophethe ezokuxhumana eMnyangweni wezeMfundo KwaZulu-Natal uthe, “Udaba lokuthuthwa kwendle nenhlanzeko luthinta isithunzi somuntu namalungelo yingakho silusukumela phezulu. "Sicele ababhekelele ingqalasizinda esifundeni sasePinetown ukuba baxazulule lolu daba ngokushesha.”