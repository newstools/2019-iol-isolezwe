UDube uthe ukuvela kwalezi zinsolo kukhombisa ngokusobala ukuthi iSACP ayithembekile kumbimbi lwayo ne-ANC futhi ikulolu mbimbi ukufeza izinhloso zayo. “Babengakheli i-ANC yodwa uzungu kodwa babakhela nomengameli wezwe uzungu, kusobala ukuthi abekho kulolu mbimbi ngoba bengabaholi abaqotho kodwa bafuna ukufeza izinhloso zabo. Ngeke uthi bafuna ukulekelela i-ANC, kuyakhathaza lokhu abakwenzayo,” kusho uDube. Uthe kuyacaca ukuthi oMapaila noHanekom babengasebenzi bodwa kodwa babeholwa ngothile. Wathi kuzokhathaza uma kuwukuthi uMengameli Cyril Ramaphosa wayelwazi lolu daba ngoba lokhu kusho ukuthi akayibhekelele i-ANC kodwa ubhekelele okunye. ISACP imvikelile uMapaila ithi wayethunyiwe ukuba ayimele ezinhlelweni zokukhipha uZuma. “I-SACP yayiwuseka umkhankaso wokususa umholi owayengazibhekeleli izidingo zabantu futhi ayizisoli ngalokho. Kwakuwumkhankaso osobala owawucacisa ukuthi idinga umholi ozonakekela abantu baseNingizimu Afrika. Siyakugxeka ukuthathwa kwalo mkhankaso sengathi kwakuyinto efihliwe noma uzungu lokuhlasela abathile ngoba konke kwakusobala,” kusho uMnuz Alex Mashilo okhulumela iSACP. Khonamanjalo, owayengungqongqoshe uHanekom uvumile ukuthi wahlangana nabaholi be-EFF ngesikhathi befuna ukukhipha uZuma. UHanekom ubephendula ezinsolweni ezenziwe wuMholi we-EFF uMalema othe uHanekom wasebenzisana ne-EFF wase wayinika uhlu lwamalungu e-ANC ayezovota namaqembu aphikisayo ukuze kukhishwe uZuma esikhundleni. Yize ekuvumile ukuhlangana nabe-EFF uHanekom ukuchithile ukuthi wanikeza i-EFF uhlu lwamalungu asePhalamende ayezovota ne-EFF. Uthe akufihliwe ukuthi wake wahlangana namalungu e-EFF ngesikhathi i-ANC ifuna ukukhipha uZuma esikhundleni. “Ngaphuza ikhofi noMnuz Godrich Gardee (onguNobhala-jikelele we-EFF) kabili eMugg and Bean ose-Eastgate. Mhlawumbe sahlangana kathathu futhi. Angikaze ngimnike uhlu lwamagama abantu be-ANC,” kusho uHanekom ebhalela iSABC ezinkundleni zokuxhumana.