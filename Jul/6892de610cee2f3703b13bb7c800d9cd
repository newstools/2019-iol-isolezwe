Umthethosivivinywa weNHI uhanjiswe ePhalamende ngoLwesihlanu ukuba liwusayine nakuba kunombiko othi ngeke iphumelele. Umbiko owenziwe ngemuva kocwaningo olwenziwe yinkampani ezimele iGenesis Analytics ebiyesekwa yiPwC, uphiko lwezempilo eNyuvesi yaseWits ne-Insight Actuaries ngo-2017 kuya ku-2018 ukhomba ukuthi iNHI ngeke isebenze. Lo mbiko ukhomba ukuthi uhlelo lokuzwa amanzi ngobhoko ngalo mshwalense lwenziwa ezifundeni ezingu-11 ezweni lonke phakathi kuka-2012 no-2017. Inhloko yophenyo kwaGenesis Analytics, uMnuz Saul John, ithe bekunzima ukuthi ithimba labo lithole ulwazi kulezi zifunda okwakwenziwa kuzo uhlelo lokuhlola ukusebenza kweNHI. Kuvele ukuthi ingqalasizinda edingekayo ayizange ifakwe yonke ezikhungweni. Ezikhungweni efakiwe kuzo ayiphelele futhi namakhompyutha afakwa kuzo awanayo i-internet. Okunye athe kwenza ukuthi kube nzima ukubheka ukuthi ngabe lolu hlelo luyasebenza yini ukuthi ulwazi olusetshenziswayo olutholakala kwaStats SA lushintsha yonke iminyaka okwenza ukuthi kube nzima ukukala kahle. Yize kunjalo uNgqongqoshe wezeMpilo uDkt Zweli Mkhize uthe i-NHI iyaqhubeka wathi umbiko uyawemukela ngoba uyisibuko esizosiza umnyango ukuze ukwazi ukulungisa lapho kumele ulungise khona.