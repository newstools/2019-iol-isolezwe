ZIPHUME ngobuningi bazo izintokazi zekhasi labesifazane lodumo elikwiFacebook, iLadies House ukuyovula umuzi eziwakhele umndeni wakwaZuke kwaJ eMlaza izolo. Umnikazi walo muzi, uMnuz Siba Zuke (66) ubabaze ubuhle bezintokazi ebezizomnikeza umuzi onamagumbi amane onefenisha, ezimakhele wona. Uthe ubuhle bazo bunezelelwe yizinhliziyo zazo ezinhle, ezenze ukuthi zimkhiphe osizini, zimbuyisele nesithunzi endaweni. “Ungabona kuphithiza izintokazi ezinhle. Uyabona ngoba eyami intombi enganginayo yangishiya, ngizozikhethela eyodwa kuzona,” kusho uZuke ehleka. Uthe uswele amazwi okubonga abeLadies House njengoba yena nomndeni wakhe bese behlale endlini yodaka kusukela ngo-1993. “Imvula yango-Ephreli yabhidliza umuzi wami wodaka owawunamagumbi ayisithupha. Zafika lezi zingane kukubi, ngangiphuma emtholampilo, iBP yami iphezulu. Angikholwanga ngesikhathi zithembisa ukuthi zizongakhela indlu yezitini. Manje kungathi ngiyaphupha ukuthi indlu yami isiphelile,” kusho uZuke. Uthe bebehlala emzini wodaka beyisishiyagalolunye okubalwa yena, umfowabo, amadodana amabili, amakhosikazi awo nabazukulu abathathu. Ilungu leLadies House, uNksz Nomfundo Mngomezulu lithe bangaphezu kuka-100 “omnax” abebesemcimbini wokuthulwa komuzi. Uthe bajabule behlangana okokuqala njengoba bebengazani, bebejwayele ukuxoxa ekhasini labo. “Bahle omnax, besihlelile ukuthi sigqoke izikibha ezifanayo ezibhalwe iLadies House. Bekumnandi sihlangene ngento enhle njengoba sidume kabi,” kusho uNksz Mngomezulu. Uthe yize bejabule kodwa baphatheke kabi ukuthi umsunguli wekhasi, uMnuz Chris Bhoni osekunesikhathi bemfuna, ugcine engavelanga. Ubonge abaculi Iziqhaza, Abanqobi no-Andile Mbili ngokweseka umcimbi wabo.