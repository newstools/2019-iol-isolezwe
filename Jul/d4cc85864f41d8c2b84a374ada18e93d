Ngokwesibili kushiswa ipulazi lomphakathi elenganyelwe yiNdelu Community Trust neMathulini Communal Property Association. Emasontweni amabili edlule kwashiswa ipulazi likamoba kwathi imenenja yalo yaphonswa emlilweni yavuka esibhedlela. UMnuz Revell Saint, owayengumnikazi wepulazi osesizana nomphakathi, uthe akusebenzeki selokhu kwenzeke lesi sigameko sangoLwesine. “Sisola ukuthi kuseyilona leli qeqebana elifuna ipulazi ngenkani elihlasele lashisa ngoLwesine,” kuchaza yena. Esitatimendeni esithunyelwe okhulumela usoseshini inkosi Bhekizizwe Luthuli, usole uhulumeni ngokuhluleka ukungenela odabeni lombango wepulazi. ULuthuli uthe kushiswe amahektha alinganiselwa ku-24 ngoLwesine. “Lesi sigameko sisahlobene nokuhlaselwa kwepulazi okuqhubekayo okuholele nasekushisweni kwemenenja yalo. Lezi zigameko seziphoqe ukuthi sifake udaba eNkantolo yezoMhlaba ukuze kumiswe iqeqebana eliphehla udweshu. Sifake isicelo esiphuthumayo sanikezwa usuku lwangoLwesine ukuze inkantolo ixazulule lolu daba ngokushesha,” kusho isitatimende. Uveze ukuthi phambilini babhalela uMengameli Cyril Ramaphosa, uNgqongqoshe Thoko Didiza woMnyango wezoLimo, ezokuThuthukiswa kweziNdawo zaseMakhaya nezoMhlaba nekomiti lakhe kodwa bangaphendulwa. Ungqongqoshe usigxekile lesi senzo, wathembisa nokungenelela ngokushesha kulolu daba. Njengoba udaba lubuyela enkantolo ngoLwesine, luke lwaya phambilini kusabangwa umhlaba. Inkantolo yavuna umphakathi kwamosheka imali engangoR6.5million yezindleko zecala. Ipulazi elingamahektha angu-7 500 likhiqiza amathani angu-400 000 kamoba kanti linabasebenzi abalinganiselwa ku-1 200. Ipulazi labuyela ngokusemthethweni emphakathini ngo-2005. Isolezwe lithole ukuthi imenenja eyashiswa iyalulama kodwa ayithandi ukukhuluma nabezindaba ngenxa yokwesaba.