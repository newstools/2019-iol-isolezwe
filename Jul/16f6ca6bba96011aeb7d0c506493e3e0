UNgcobo ucele umbhobho kuMnuz Albert Mncwango oyiPhini likaSihlalo eqenjini obephethe uhlelo. Akachithanga sikhathi uMncwango watshela izithunywa ukuthi uNgcobo usebajijimeze ngencwadi ephuthumayo yesikhalo wacela ukuba aphiwe indlebe. UNgcobo ugibele esiteji ngomdlandla wathi kukhona okungahambi kahle ngezibalo, kunamavoti angabalwanga nokwenza imiphumela ingagculisi. “Kuvela ukuthi kukhona lapho kube nephutha khona, sesiphenyile sinobufakazi balokhu. Angiqondile ukuphikisana nemiphumela nenqubo yeqembu. Ngiyazi ukuthi i-IFP yiqembu leqiniso kufanele liphenye, lilungise iphutha,’’ kusho uNgcobo amehlo akhe ethe njo etafuleni lezikhulu phakathi kwazo kukhona nomholi uDkt Mangosuthu Buthelezi. Uthe uyazibophezela ukuthi uzobhala incwadi ehambisana nobufakazi besikhalo ajijimeze ngayo isigungu esiphezulu seqembu namuhla ukuze siphenye ngesikhalo. Ngesikhathi ekhuluma ngokukhulu ukuzethemba uNgcobo ubebuye ananelwe yizithunywa zihhomuzela ngemibono ehlukene, ezinye zibabaza ubudoda bakhe nesibindi ngesikhathi ezinye zimchitha zithi udunga ingqungquthela. UNgcobo uthe eqeda nje ukwethula isitatimende sakhe wayenqakwa wuMgcinimafa weqembu kuzwelonke, uMnuz Narend Singh, ovumile ukuthi lixhoshwe libhekile impela ezibalweni. ‘’Kukhona lapho okungahambanga kahle khona, liqinisile ilungu leqembu elikhalayo kodwa amavoti siwabalile, awenzi mehluko. Kunamavoti abalelwa ku-92 noma-93 lapho nje angeke ashintshe lutho ngoba abanqobile bazidlele amahlanga,’’ kusho uSingh. Akabange esaligwinya wananelwa yinhlokomo yezithunywa zithi uNgcobo akehlele ngezansi isikhalo sakhe sisombululiwe, kanti ezinye zithi phambili ngoMapholoba. Isipikili sokugcina sishayelwe wuDkt Buthelezi osukume etafuleni wathi imiphumela uyayemukela. "Kuyezwakala okushiwoyo ngesikhalo nokuthi isazothunyelwa incwadi kodwa mina ngibona sengathi uMhlonishwa uMncwango usebenze kahle, ngiyayemukela imiphumela,’’ kusho uButhelezi, lasho kakhulu ihlombe nomkikizo kuthiwa "Shenge sihole’’. Ubuholi obusha obukhethiwe woMnuz Mthokozisi Nxumalo uSihlalo, iPhini lakhe wuMnuz Sanele Zondo kanti kwesikaNobhala wuMnuz Mlungisi Mabaso. IPhini likaNobhala uNksz Philile Ndlovu bese kuthi uMgcinimafa kube wuNksz Nothando Ngubane. iPhini lkaMgcinimafa wuNksz Thembelihle Mthembu. Obhekele ukusakaza izindaba zeqembu wuMnuz Mduduzi Myeza. Khonamanjalo, uDkt Buthelezi evula ngqungquthela, uveze ukuthi uligijimile elakhe ibanga usekulungele ukwedlulisa isihlangu sakhe komunye umholi.