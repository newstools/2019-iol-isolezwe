Lo mndeni uthi usale nemibuzo ngokwenzekile njengoba kungacaci ukuthi ngabe lona wesifazane uqale wabulala ingane wase ezibulala yena noma babulewe yini. UNksz Mbokiseng Precious Hlophe (32) nendodana yakhe uThabo (6) batholwe ngeSonto yisihlobo ebesizobabheka ngoba simangazwa ukuthi kade banyamalala bengabonwa ngisho beyaluza egcekeni. UNkk Alta Moloi (59) ongubabekazi kamufi ubelokhu eshaye izandla njalo abuye azithwale ekhanda ethi abakaze bayibone le nto ebehlele. “UMbokiseng ubevele engabathandi abantu ezihlalela yedwa lapha ekhaya nengane yakhe. Ngendlela abeyiyo ubungathi kukhona ukugula obekumudla kodwa ekufihla ngoba ubuthi uma umvakashele kube sengathi uzombangela isicefe. Kulawa masonto edlule kade siyongcwaba esinye isihlobo ngabe sengiza lapha ekhaya ngizobheka ingane kabhuti okunguye uMbokiseng ukuthi banjani njengoba kube nesiphepho esibi kule ndawo. Ngamemeza ngaze ngahamba kungasabeli muntu. Esinye sezihlobo zethu sithumele ingane ukuthi ibabheke kodwa yathi ayibaboni. Sibuyile sazobheka savula umnyango sangena endlini sabafica beshonile nengane. Ingane ibisiphuma izimpethu ngomlomo nangamakhala. Bekunezindishi ezintathu abesechamela kuzo ebezinento engachazeki futhi kuyacaca ubengasaphumi phandle,” kuchaza uNkk Moloi. Uthe kulo muzi sekusele umfowabo kuphela uMnuz Joseph Hlophe kodwa ozinze eGoli. Uqhube wathi ngisho amaphoyisa athwale izandla ekhanda ebona izidumbu. Udadewabo kamufi, uNksz Mapula Hlophe (25), uthe akakholwa ukuthi umufi ubulewe. “Ngendlela engibona ngayo ngisola ukuthi uqale wabulala ingane kwase kuthi ngokuqhubeka kwesikhathi wazibulala ngoba akukho ngisho inxeba elikhomba ukuthi ubulewe ngaphandle kwegazi ebelisemcamelweni,” kusho uNksz Hlophe. Uthe udadewabo ubeyinkinga ngoba ubefuna ukuhlala yedwa kangangokuthi bebeze bamlethele imali nokudla kodwa uma sebethi bahamba naye abaxoshe. “Thina nabafowethu sihlala kubo kamama. Yena waxabana nogogo waduba wahamba ngo-2013, akangeza ngisho ugogo eseshonile. Angimazi uMbokiseng ukuthi inhliziyo yakhe ibinjani ngoba nobaba wengane ashone nayo asimazi, wayithola eGoli. Ibingenaso ngisho isitifiketi,” kuqhuba uNksz Hlophe. Omakhelwane nabo bebekhungathekile ngalesi sigameko. Okhulumela amaphoyisa KwaZulu Natal, uColonel Thembeka Mbele, uthe bavule idokodo ngalesi sigameko kanti uphenyo yilo okuzocacisa ukuthi laba babulawe yini.