UMA uzalwa, kukabili, uba umfana noma ube intombazane. Lokhu kungazwakala kuyinto esobala kodwa kwabanye akulula kanjalo. Kuyenzeka ngenkathi umuntu ethuka azizwe esesemzimbeni okungafanele kube owakhe. Noma enobulili obuthile, azizwe bungahambelani naye. Lokhu kwaziwa ngokuba-itransgender. Kusuke kuqonde ukuthi ngenxa yezizathu ezithile, uzalelwe emzimbeni ongafanele. Kafushane nje, kungachazwa njengokuphambana kobulili nemizwa yakho. Akuhlangene nesitho sangasese kodwa kuhambiselana nemizwa yakho njengomuntu nendlela osuke uzizwa ngayo. Esinye sezizathu ezidala lokhu i-gender dysphoria. Lokhu kuchazwa njengesimo lapho umuntu esuke ezizwa, ngokwemizwa nangokwengqondo, njengomuntu wobunye ubulili okungahambisani nobulili bomzimba wakhe. U-Aphiwe Yako wase-East London kodwa osezinze eGoli uyazi kahle le ndaba. Wazalwa eyintombazane kodwa njengamanje ungowesilisa ngokugcwele. Echaza kabanzi ngokugcina eseshintshe ubulili bakhe, uthe kusukela esemncane wayebona ukuthi akufanele abe umuntu wesifazane. “Ngangizizwa ngisemzimbeni ongahambisani nemizwa yami. Kusukela ngineminyaka engu-8 ngase ngizibona ukuthi kufanele ngibe umfana. Ngikhule ngiphilisa okomfana,” kuchaza lo mlisa. Uthi igama elithi transgender alihlangene nhlobo nokuthi uthandana nabuphi ubulili, kunalokho kusuke kukhulunywa ngobulili ozibona ufanele ukuba yibo ngokokuzizwa kwakhe. UYako uthi naye akakaze azibone ewumuntu wesifazane, kwakufana nokuthi uphila impilo engamanga ngobulili. Ugcine ethathe isinqumo sokuhamba odokotela wagcina esebushintshile ubulili bakhe ngo-2016. Lokhu kusho nokuhlukana unomphelo nesitho azalwa naso sowesifazane, axhunywe esendoda kusetshenziswa ubuchwepheshe bokuhlinzwa wodokotela. “Abantu bajwayele ukuphambanisa. Angishintshanga ngoba nakhu ngithanda abantu besifazane. Ngashintsha ngoba yize ngazalwa ngiwumuntu wesifazane, ngangizizwa ngiwumuntu wesilisa ngaphakathi. Ngangifuna engikuzwa ngaphakathi kuhambisane nengibonakala ngiyikho ngokobulili bami, ngibe nentshebe nesitho sangasese sabantu besilisa njengawo wonke amadoda,” kuchaza lo mlisa. Uveze ukuthi bakhona abantu abazishintsha ubulili kodwa bajike bathandane nabantu bobulili obufanayo. Wenze isibonelo ngosaziwayo waseMelika uCaitlyn Jenner. Lo saziwayo wazalwa engumuntu wesilisa, eminyakeni edlule ugcine eshintshile waba umuntu wesifazane. Yize esashintsha, usathandana nabo abantu besifazane. Lokhu uthe kuveza kabanzi ukuthi ukuzishintsha wena akuhlangene nokuthi uthanda buphi ubulili. Impilo ayiphila manje eyomuntu wesilisa futhi ukwenza konke okwenziwa amadoda, ngisho nocansi. Ukuqinisekisile ukuthi impela naye uyazitika ngocansi njengabanye abantu besilisa. Umbuzo ojwayele ukuvela kakhulu owokuthi uma usuzishintshe ubulili, usangabathola yini abantwana. Umuntu osesimeni esifana nesika-Aphiwe, abantwana angabathola ngokuzithwalela uma kuwukuthi ukhethe ukusigcina isibeletho sakhe. Mayelana nokucwaswa uma uthathe lesi sinqumo, * -Aphiwe uthi yena waba nenhlanhla ngoba umndeni wakhe wameseka. “Kwakungesiyo into efihliwe. Ekhaya babebona ukuthi kwakufanele ngibe umfana. Ngikhule ngiphilisa okomfana,” echaza. Ngeshwa akusibo bonke abantu abathatha lesi sinqumo abathola ukwesekwa okufananyo. Abanye bagcina sebehlukunyezwa ngisho nangokocansi ngoba abantu befuna ukuzanelisa ngobuili babo. Uthe lokhu kuyinto embi kakhulu. “Ngeshwa lokhu ngeke sikubalekele. Njengendoda ngingasho ukuthi okwami kulula kunokwabesifazane. Abantu abangangazi abakwazi ukuhlukanisa. Akukho la engifike ngibhekane khona nengcindezi ngoba abantu basuke bebona indoda,” usho kanje. Ukugqamisile ukuthi emphakathini akukho ukucwaswa abhekana nakho. Uzizwa engena kumshungo wamadoda. “Ngizibala phakathi namadoda,” kusho lo mlisa. Uthe uyafisa nabanye ababhekana nokucwaswa bagcine sebekwazi ukukhululeka ngobulili babo, bangabhekani nokucwaswa. Ziningi izinhlangano zeLGBT+ (Lesbian, Gay, Transgender) ezilwela amalungelo nokwaziswa kwabantu abangena ngaphansi kwalolu hlobo lwabantu. Kodwa ukuze izikhalazo zabantu zizwakale, kugqugquzelwa ukuthi bazikhulumele. Omunye wabantu besifazane oyi-transgender, * -Apryl Tshabalala, odabuka eMlaza, eThekwini. Le ntokazi isizwakale kakhulu emisakazweni eyahlukahlukene ikhuluma ngobunzima bokuba i-transgender. Ezikhalazweni zakhe, ubala ukuhluleka kwabantu emphakathini ukwamukela uma abantu sebezishintshe ubulili babo. Naye wazalwa ewumfana kodwa washintsha waba umuntu wesifazane. Njengo-Aphiwe, naye ubala ukuzizwa esemzimbeni ongafanele njengenye yezizathu ezamenza wanquma ukushintsha. Ezinye zezinto ezenza iningi ligcine lingakwenzanga lokhu kuhlinzwa, wukumba eqolo kwalokhu kuhlinzwa njengoba kubalulwa ukuthi kugijima koR450 000 kuya kuR600 000 ezibhedlela ezizimele. Kunganjalo, izibhedlela ezifana neGroote Schuur eCape Town, ngezinye zezibhedlela zakuleli ezinongoti abakwazi ukwenza lokhu kuhlinzwa mahhala. Kodwa into okuhlale kukhalwa ngayo wukuthi kulindwa iminyaka esukela kwengu-25 kuya phezulu. Lokhu kwenziwa wukuthi baningi kakhulu abantu abasuke befuna ukuhlinzwa kwalolu hlobo. Izikhalazo ezihamba phambili kubantu abashintshe ubulili ukungazitholi izinsiza zomphakathi. Lapha kubalwa uMnyango wezeMpilo noMnyango wezaseKhaya, okuyilapho ababhekana khona nobunzima kakhulu. Abantu abangaphansi kwe-LGBT+ bakhuthaza uhulumeni ukuba wenze isiqiniseko sokuthi ufundisa abasebenzi bawo ngezinto ezifana nalezi. * ULanda Mabenga ungomunye wabantu abaphumela obala ngokushintsha ubulili babo ngonyaka odlule, ukhiphe incwadi isihloko sayo sithi ‘Becoming Him: A Trans Memoir of Triumph’. Le ncwadi ikhuluma ngohambo lwakhe kusukela ekhula, ezibona ukuthi uzalelwe emzimbeni ongafanele. Uphinde aveze kabanzi izingqinamba abhekana nazo aze agcine ezamukelile.