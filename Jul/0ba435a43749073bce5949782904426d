KUBUKEKA kuntwela ezansi ezakhamuzini zaseMnambithi ezatshala imali yazo ebhanoyini likaMnuz Sphelele “Sgumza” Mbatha. Ngesonto eledlule iphephandaba elinguzakwabo waleli, iSunday Tribune, libike ukuthi amanye amalungu alo mphakathi agqemeka ingozi engeqiwa ngesikhathi ethola ukuthi leli bhanoyi liphahlazeke nezizumbulu zawo. Lokhu akuthola ngesikhathi evakashela emahhovisi eBitcoin Wallet, engasaficwa nangokhalo uMbatha. Lo mphakathi owawudinwe ugane unwabu wahlasela emzini kaMbatha, afike azithathela impahla ngaphambi kokuwungqongisa ngomlilo. Ngokusho kwamanye amalungu omphakathi, umndeni kaMbatha sewuthuthele edolobheni. Kwinkulumo eqoshiwe esisabalele ezinkundleni zokuxhumana kuleli sonto, uNkk Thobile Mbatha uyaxolisa emphakathini. “Umndeni wami uyaxolisa ngakho konke okwenzekile, bekungesiyo inhloso yethu ukuthi lolu daba luphele kanje. Siyakuqonda ukuthi amalungu omphakathi athatha imali yawo yokugcina futhi athatha nemalimboleko, siyaxolisa.” Yize amanye amalungu ethi ambonile uMbatha edolobheni ngoLwesine, uThobile uthe umndeni awusahlali eMnambithi ngenxa yokuhlalela ovalelweni. “Ngesikhathi umuzi wethu ushiswa sithathe isinqumo sokushiya edolobheni. Sisekhona eNingizimu Afrika kodwa hhayi eMnambithi. Sifuna nibekezele, sithungatha ozakwabo bakaSphelele.” Umphakathi waselokishini laseTsakane uthe kunamahlebezi okuthi omunye wozakwabo bakaMbatha, uMnuz Jabulani ‘Chasflow’ Ngcobo noMnuz Mzabalazo Dlamini abangaphandle ngebheyili kaR25 000 kulandela ukuboshelwa kwabo inkohlakalo. Lezi zinsizwa zazisolwa ngokuqola abantu. UThobile uthe umndeni uzomemezela maduze ukuthi izimali zizobuyiselwa nini, kuphi kanjani kubanikazi bazo. “Kunezinkulumo eziqoshiwe ezisabalele zabantu abazenza mina noma amalungu omndeni, ezithi ngoJulayi 25, amalungu omphakathi azothola izimali zawo. Akusilo iqiniso lelo. Uma nje imali isikhona, sizokuya esiteshini somphakathi sangakithi, iNqubeko FM.” UCaptain Lloyd Ramovha wamaHawks, uthe lolu daba balubheke ngeso elibanzi futhi liselodwa icala elisavuliwe ekuqaleni kwale nyanga. “Kuthina, uphenyo lusesephansi futhi abaphenyi bethu sebeqalile ukuxhumana neFinancial Sector Conduct Authority namabhange ngenhloso yokuthola kabanzi ngaleli bhizinisi elisolwa ngokuqola abantu,” kusho uRamovha. “Okusemqoka ukuthi umphakathi ucophelele ngemali yawo. Nanoma yiliphi ithuba lebhizinisi elithembisa inzuzo enkulu kumele libhekisisiswe.” Ubesenxusa amalungu omphakathi ukuba aziqhelanise ngokuzithathela umthetho ngezandla zawo. 