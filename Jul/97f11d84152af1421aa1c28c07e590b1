Okhulumela oKlebe, uBrigadier Hangwani Mulaudzi izolo uthe zikhona izikhalo abazitholile mayelana nokuthi uNkk Gumede uphule eminye yemibandela yakhe yebheyili. “Siyazi ngezikhalo zokuthi iMeya yaseThekwini iphule eminye imibandela yebheyili, ithimba labaphenyi noPhiko lwezokuShushisa kumele baxhumane babikele iMantshi ngalezi zinsolo bese kuba iyona enqumayo ukuthi kuzokwenzekani,” kusho uMaluadzi. Omunye wemibandela yebheyili kaNkk Gumede owawubukeka umnqinda amandla, ilowo owawuthi kumele ame ukuqhuba izinhlelo zikamasipala. UNkk Gumede unikwe ikhefu lezinsuku ezingu-30 yi-ANC ngemuva kokuboshwa mayelana nethenda yokuqoqwa kukadoti. Izolo uNkk Gumede bekulindeleke ukuthi abuyele emsebenzini njengoba ikhefu anikwe lona lenyanga seliphelile. I-ANC izolo bekulindeleke ukuthi yenze isimemezelo mayelana nekusasa lakhe kodwa lize lashona ilanga singekho isimemezelo esenziwayo. Ethintwe uMkhulumeli we-ANC KwaZulu-Natal uNkk Nomagugu Simelane-Zulu ophinde abe nguNgqongqoshe wezeMpilo esifundazweni, akazange atholakale, ucingo lwakhe lubanjwe ngumkhulumeli wakhe uNkk Thando Nkosi othe bazokwaziswa abezindaba uma sekukhona isinqumo esithathiwe. I-ANC kulindeleke ukuthi imemezele ngekusasa likaNkk Gumede namhlanje. Izolo i-ANC ibibambe umhlangano lapho kade ibhunga khona ngalolu daba. Ngakolunye uhlangothi, abalandeli bakaNkk Gumede bahlela ukuthi namhlanje babambe umlindelo bese kuthi kusasa ngoLwesine bayamthatha bamyisa eCity Hall. Okhulumela uMkhandlu weTheku, uMnuz Msawakhe Mayisela, uthe ngeke bakwazi ukuphawula mayelana nodaba lweMeya wacela ukuthi kuthintwe i-ANC esifundazweni. “Siyabanxusa abezindaba ukuthi banikeze ubuholi be-ANC esifundazweni isikhathi sokuthi busebenze lolu daba kodwa mina engingakusho ngasohlangothini lukamasipala, umsebenzi uyaqhubeka siholwa yimenenja yomkhandlu uMnuz Sipho Nzuza nePhini leMeya uNkk Fawzia Peer okuyilo eliyiNhloko yezepolitiki okwamanje,” kusho uMayisela. Uthe bona babheke kakhulu ekutheni umsebenzi wokuhanjiswa kwezidingo kubantu uyaqhubeka, abanendaba kakhulu nokuthi kuqhubekani kwezepolitiki. “Umsebenzi wethu siyawazi futhi akukho okuzosivimba ukuthi siqhubeke nawo,” kusho uMayisela.