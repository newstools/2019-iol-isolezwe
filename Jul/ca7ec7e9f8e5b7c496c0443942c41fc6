UNOBHALA-jikelele we-ANC uMnuz Ace Magashule usexwayise amalungu eqembu ukuba ahloniphe ihhovisi loMvikeli woMphakathi. UMagashule ukhulume kanje kulandela ukusolwa kwezinqumo zoMvikeli woMphakathi u-Adv Busisiwe Mkhwebane ukuthi zinokwenzelela futhi sezingene kwipolitiki yakuleli. Muva nje, uSihlalo we-ANC, uMnuz Gwede Mantashe ugxeke uphenyo lukaMkhwebane ngomnikelo kaR500,000 owenziwa iBOSASA ngonyaka ka-2017 kuMengameli uCyril Ramaphosa. Ngokusho kweNews24, uMagashule uthe, nakuba amanye amalungu e-ANC engavumelananga nesinqumo sikaMkhwebane, kufanele bahloniphe ihhovisi lakhe. "Umthetho we-ANC uthi siyazihlonipha izikhungo ezizimele. Singavumelana naye, noma siphikisane naye kuyefana. Abantu bathe kufanele siyeke (ukuhlasela) izinkantolo, isiShayamthetho kanye nezikhungo izizimele ukuze zenze umsebenzi wazo," kusho yena. UMagashule uthe kumele ahlonishwe uMvikeli woMphakathi. "Engingakusho esikhundleni se-ANC ukuthi kufanele sihloniphe leliya hhovisi, noma ngabe sinemibono yethu, ngoba kusasa uma sekukhona okwenzekayo, sizobe siyifundise thina iNingizimu Afrika ukungahloniphi lezi zikhungo. Kufanele sihambisane kulokhu,"kusho uMagashule. Ekhuluma ne-eNCA, uMagashule uxwayise amalungu e-ANC ngokugxeka ubuholi beqembu ezinkundleni zokuxhumana. UMagashule ubekhuluma ngeMeya yase-Ekurhuleni uMzwandile Masina, ogxeke isinqumo sikaMengameli Cyril Ramaphosa ku-Twitter sokufaka uPravin Gordhan kwikhabhinethi yakhe. "Sizoxoxisana nalawo malungu akhuluma enkundleni yokuxhumana uTwitter. Sizokhuluma nawo wonke umuntu, sithi kubona, kuphela la," kusho yena. 