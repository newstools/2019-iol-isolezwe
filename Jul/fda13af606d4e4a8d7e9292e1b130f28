USiyethemba (35), Mbingelelwa Paki (63), Mkhumbuzeni Zimuntu (56), Zakhele (30) noMzweleni (39) Ntshangase batholwe yinkantolo enkulu yaseMgungundlovu benecala lokubulala uMnuz Bongani Bhengu, uMnuz Gamalakhe Biyela, uMnuz Bheki Ntshangase noMnuz Nkanyiso Ntshangase, elokuzama ukubulala uMnuz Njabulo Ndlovu-Ntshangase owasinda ngesikhathi kuhlaselwa umuzi wakubo ngemuva komcimbi wesintu ayewenzile. Abamangalelwa batholwe benecala lokushisa indlu eyayilele amadoda, baphinde bavulela ngenhlamvu kwabazama ukuphuma ngesikhathi kusha indlu. Ijaji uNkk Rose Mogwera lithe abakwaNtshangase bavumelana ngokuthi kumele bayobulala, baphinde bakuhlela lokhu ngokuhlanganyela base beyakwenza. UJaji Mogwera echaza ngezizathu ezenze ekuthi afinyelele esinqumeni sokuthi athi bonke abakwaNtshangase banecala lokubulala, uthe wumbiko oveza ukuxhumana kwalaba abahlanu ngamaselula okhomba ukuthi bafonelana izikhawu ezingu-69 phakathi kuka-Agasti 3 no5 ngaphambi kokuthi kuhlaselwe nezitatimende abazibhala emaphoyiseni bethi babeyobulala uNkanyiso ababekholwa wukuthi naye uke wahlasela uMbingelelwa. Umufi ngaphambi kokuthi ashone watshela amaphoyisa namanye amalunga omndeni ukuthi wababona uSiyethemba noMbingelwa. “Ummangalelwa wesihlanu uNtshangase (Mzweleni) yize wayengekho lapho kwenzeka khona isigameko njengoba edonsa isigwebo sokubamba inkunzi kuhlonyiwe ejele eSun City, kodwa izingcingo ziyakhomba ukuthi wayexhumana nabo bonke abamangalelwe ngocingo ngalezi zinsuku,” kusho yena. Uqhube wathi uMnuz Sihle Mkhize owaphenduka ufakazi wenkantolo watshela inkantolo ukuthi wafonelwa uNtshangase (Mzweleni) ongumzala wakhe ebuza ukuthi uzoya yini kwaMamba ngosuku abasuka ngalo eThekwini beya eMbongolwane. “Umbiko wezokuxhumana kwamaselula uyakhomba ukuthi ngempela uMzweleni wafonela uMkhize ngaleso sikhathi. Lo fakazi uveza ukuthi uMzweleni wabuye wafona kulo ucingo lwakhe efuna ukukhuluma noMnuz Fanyana Mkhize ongomunye wabamangalelwa owashona, wezwa ephendula ngokuthi sebekwenzile yize ayengazi ukuthi kukhulunywa ngani. Ngaphambi kwalokho uthe wafona kulo lolu cingo ethi umshayeli wemoto okwakuhamba ngayo uMkhumbuzeni noFanyana ababesahambile akenyuke ngomgwaqo, baqhamuka behefuzela. Lokho kusitshela ukuthi wayeyingxenye,” kusho ijaji. Kuvela ukuthi ngalezi zinsuku uMzweleni wafonelana noMbingelelwa izikhawu eziwu-38, noMkhumbuzeni izikhawu ezingu-22, noZakhele izikhawu eziwu-23. Uqhube wathi uMzweleni uphikile ukuthi iselula okwakuxhunywana ngayo eyakhe. “Akathandanga ukungena ebhokisini lo fakazi aziphendulele yize enalo ilungelo lokwenzanjalo,” kusho ijaji. Icala lihlehliselwe uSepthemba 30.