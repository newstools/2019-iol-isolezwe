Omunye umsebenzi wakwaPrasa obesebenza kujantshi ngesikhathi sesigameko, uzwakalise ukwethuka enkundleni yokuxhumana, esola abadla iwunga ngalokhu. "Bengicabanga ukuthi sengikubone konke emsebenzini wami, kanti cha. Ngesikhathi simatasa sisebenza kwezinye izitimela, abadli bezidakamizwa ababili bantshontshe esinye sezitimela basiqhuba besisusa eMkhomazi bayosifikisa eMgababa.Â Cabanga nje, ubunzima bokusidumisa, ukudedela amabhreki, ukuqokelela ivacuum ngaphambi kokuthi sisuke sihambe," kusho lo mthombo. Okhulumela abakwaPrasa uZama Nomnganga uthe, abazimisele ngokuveza imininingwane eminingi ngalolu daba ngoba kusenziwa uphenyo. UNomnganga uthe isitimela besiduma ngesikhathi laba ababili benquma ukusithatha. "Lokhu abakwenzile bekunobudedengu ngoba bekugenzeka noma yini kubona. Bebengashayisana nesinye isitimela noma babulale abantu," kusho yena. Uthe lokhu kufaka imibuzo ekhathazayo ngezokuphepha. "Abaqhubi bethu bezitimela bagqoka umfaniswano oluhlaza nokumhlophe. Sizonxusa ukuba bonke bagqoke imifaniswano yabo enombhalo wamagama abo ukuze kube lula ukubabona," kusho yena. 