Lokhu kuvezwe nguNgqongqoshe walo Mnyango uDkt Aaron Motsoaledi ephendula umbuzo kaNksz Liezl Linda van der Merwe we-IFP obuze ukuthi iziphi izinyathelo ezenziwayo emnyangweni ukuqeda inkohlakalo ethinta ukukhishwa kwezinto ngomgunyathi emnyangweni okubeka engcupheni ezokuphepha kwezwe. UMotsoaledi uthe bathula umkhankaso iBvisa Masina, elwisana nenkohlakalo. “Sisebenzisana nezinhlaka zokuphepha ukulwa nenkohlakalo emnyangweni. Onyakeni wezimali odlule sibophe abasebenzi abangu-17 kanjalo nabangebona abasebenzi abangu-12 ngenxa yalo mkhankaso.” Uthe bamatasa bafundisa izisebenzi zomnyango mayelana nenkohlakalo kanjalo nomthelela omubi wayo. “Sifuna ukuthi abasebenzi bethu baziphathe ngendlela yingakho uphiko lomnyango olulwa nenkohlakalo luzama ukunqanda izehlakalo zenkohlakalo. Siyaphenya ngazo zonke izinsolo ezibikwayo zenkohlakalo.” Uthe uma kutholakala ukuthi kunobuqiniso ezinsolweni zenkohlakalo udaba baludlulisela kwiLabour Relations ukuze labo abathintekayo baqondiswe ubugwegwe. “Kube sekubikelwa izimenenja ngezindlela ezisetshenzisiwe kwenziwa le nkohlakalo bese kulungiswa lapho kuxega khona. Kube sekuvalwa lelo gebe elikhona ukuze kungaphinde kwenzeke into efanayo.” Uthe kulo nyaka wezimali bazogxila kakhulu odabeni oluthinta ukungena ezweni kanjalo nezithinta amaPassports. “Kuzobhekwa kabanzi lezo zisebenzi ezisebenza lezi zindawo kubhekwe nokuthi zikhokhelwa ngendlela. Sizobheka nokuthi izindawo okukhishwa kuzona izimvume ziyahambisana nayo yonke imigomo ebekiwe.” Kuvela lokhu nje kuhlale kunokukhala kubantu abasuke beshadiswe nabantu bokufika ngokungemthetho. Lo mkhuba kusuke kusolakale ukuthi wenziwe ngabantu abasebenza ngaphakathi emnyangweni.