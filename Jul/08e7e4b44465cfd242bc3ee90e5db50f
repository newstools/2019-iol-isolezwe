Izolo iqulu lomphakathi othi uswele indawo yokuhlala uqoqe oR5 okuthiwa bazosetshenziselwa izindleko zokucubungula ukuthi ubani umnikazi walo mhlaba. Le mali ibinikwa ikomiti lesikhashana elisungulwe ngeledlule ngemuva kokuthi umphakathi ukhishwe ngenkani amaphoyisa kamasipala usuqalile ukhwakha imijondolo. Ikomiti lithe imali izosetshenziselwa ukuthi kulungiswe amaphepha azobhalwa ahanjiswe kubanikazi bomhlaba kucelwa umhlaba osehlathuni. Omunye obebekule ndawo ongathandanga ukudalulwa, uthe ngeledlule bakhokhe amashumi kuthiwa azosetshenziselwa ukuthi ikomiti lihambe lilungisa. “Kuningi okungasaqondakali kahle ngekomiti ngoba mina ngike ngakhokha uR30 kukhulunywa ngawo umhlaba. Ngeledlule sikhokhe R1, namhlanje kuthiwa amashumi esawakhokha aphelile. Sitshelwa ukuthi ikomiti liye kwaMasipala liyobheka ubunikazi bohlaba. Amashumi amaningi kangaka aqedwe wukuya eThekwini. Basitshele ukuthi umhlaba owamakhosi, ukuthi inkosi yakwabani akwaziwa, abanye sebeze bathi eyaMaqadi ngoba iseduze. Ngiwukhokhile uR5 ngoba ngixakekile kodwa ngiyabona ukuthi kunobuqola. Angisenandaba nokudliwa kwemali inqobo nje uma ngithole indawo ngakha kuphelile.” UNkk Pretty Nxumalo othe ukhethwe izolo ukuthi abe sekomitini uthe abakazi ukuthi umhlaba ngokabani. “Akekho umuntu esimgunyaze ukuthi angene ehlathini akhe, sithe okungenani abantu bangabeka omaka lapho bezovula khona iziza, ukuze uma kulunga bezoya kulawo mabala abawabekile. Uma abantu bebaningi abanye bayalalela abanye abalaleli. Iningi ligodukile ngemuva komhlangano kodwa bakhona abaphakathi ehlathini ababhushayo. Iqiniso wukuthi siswele indawo sonke. Sizidele sangena ehlathini elibonakalayo ukuthi liyingozi, amaphoyisa akwamasipala afika asidubula satshelwa ukuthi asingakhi. Thina njengekomiti simile kulokho,” kusho uNxumalo. Uthe kukhokhwa umnikelo kaR5 wathi phambilini kwakukhokhwe ishumi umuntu ngamunye. “Le mali iwumnikelo akuyona eyokuthenga umhlaba njengoba siyocela nje kusengenzeka ukuthi sibuye silambatha, singawutholi. Okwamanje esikwaziyo wukuthi lo mhlaba owamakhosi, asazi ukuthi iyiphi inkosi engumnikazi.” UMnuz Mandla Nsele oyinhloko yezokuxhumana ebambile kuMasipala weTheku, uthe basaqoqa imininingwane ngalesi sigameko bazophendula uma sebethole umbiko ophelele ngaso.