UNksz Ntuli usinde ngokulambisa ngesikhathi imoto yakhe ishayiswa yiloli kuN3 ngaseMariannhill Toll Plaza yona yabe isishayisa ezinye izimoto kubalwa eyamaphoyisa neyelungu lePhalamende le-ANC uMnuz Enoch Mthethwa. Abashayeli bezimoto ezintathu ezishayiswe ekaNksz Ntuli kubikwa ukuthi basesibhedlela namanje lapho belashwa khona emva kwengozi. Engxoxweni neSolezwe izolo, uNksz Ntuli uthe usakhungathekile namanje emva kwengozi. “Ngibonga uMdali ngokuthi ngisindile. Leli loli lingene ngemuva emotweni yami layiphusha yabe isiyaphenduka yashayisa ezinye izimoto zabantu kubalwa neyelungu lePhalamende likazwelonke. Iloli liphinde lashayisa nangasesicabheni sami ngesikhathi imoto iphenduka,” kuchaza uNksz Ntuli. Uthe leli loli elimshayisile belihamba emzileni ohamba izimoto ezigijimayo. “Kwakona ukuthi leli loli belihamba emzileni wezimoto ezigijimayo, akukho emthethweni yingakho nje ligcine selenza ingozi ecishe yabulala inqwaba yabantu,” kusho uNksz Ntuli. Uthe uyafisa ukuthi amaloli ahlolisiswe kahle ukuthi asesimeni esikahle ngaphambi kokuthi angene emgwaqweni. “Ngicabanga ukuthi kumele kwenziwe uphenyo olunzulu ngale ngozi ngoba kuyaqapheleka ukuthi izingozi eziningi ikakhulukazi kuN3 zidalwa ngamaloli asuke ephelelwe ngamabhuleki,” kusho uNksz Ntuli. Uthe amaphoyisa ayithathile iloli emuva kwesigameko. UMthethwa we-ANC naye imoto yakhe elimele kulengozi uthe empeleni bayisikhombisa abantu abathintekayo kulesi sehlakalo. “Umshayeli weloli uvumile endaweni yesehlakalo ukuthi iloli lakhe liphelelwe ngamabhuleki,” kusho uMthethwa. Okhulumela amaphoyisa KwaZulu-Natal uLt Clonel Thulani Zwane, uthe kuvulwe icala lokushayela budedengu esiteshini samaphoyisa eHillcrest emva kwengozi eyenzeke kuN3, ngoLwesihlanu.