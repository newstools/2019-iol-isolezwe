UMzimela (71) ushone ngemuva kokuxinwa ukugula. UZikalala uchaze uMzimela njengesishoshovu somzabalazo ebesinesibindi futhi engumuntu obethanda izwe lakhe futhi elisebenzela ngokuzikhandla. “UMzimela ubemile okholweni lwakhe futhi emile nakulokho abekholelwa kukho kwezepolitiki, uphuma emndenini owabamba iqhaza elikhulu ekulweni nengcindezelo, ngisho nangesikhathi iNingizimu Afrika kade isithole inkululeko ngo-1994, uMzimela uqhubekile nokulwela amalungelo abantu,” kusho uZikalala. Uqhubekile wachaza umufi njengomholi womphakathi obezibophezele ekusizeni abantu abadingayo. “Egameni likahulumeni wesifundazwe nabantu baKwaZulu-Natal, sifisa ukudlulisa amazwi enduduzo emndenini kaMzimela nakulo lonke ibandla, uMbhishobhi uMzimela ufundise iningi lethu ngokuhlakanipha, aphinde asilawule nangokomoya, sengathi umphefumulo wakhe ungaphumula ngokuthula,” kusho uZikalala. UMzimela ubenezinhlelo eziningi zokusiza abampofu emphakathini waKwaMashu nakwezinye izindawo. Ibandla lakhe belidlondlobala ngesikhulu isivinini njengoba eshone kade selinamagatsha angaphezu kweshumi ezindaweni ezahlukene kubalwa nasesifundazweni iMpumalanga. Baningi abafundisi abahlonishwayo abakhuliswe nguyena kubalwa nomholi webandla iMount Zion Christian Centre, uMphostoli Thabani Mkhize.