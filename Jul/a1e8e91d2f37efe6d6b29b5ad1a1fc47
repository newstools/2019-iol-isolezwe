UNgqogqoshe wezweMpilo KwaZulu-Natal, uNkk Nomagugu Simelane-Zulu, uzobhekisisa inkontileka nokusebenza kwale nkampani. Kuthiwa umlilo oqubuke ngoLwesibili kulesi sibhedlela, uqale kudoti ophuma emawodini obubekwe eduze kwekheshi ebese kunezinsuku lingasebenzi. “Amakheshi amahhotela agudle ulwandle njengaso lesi sibhedlela, ahlale esebenza ngoba ukungasebenzi kwawo kunganomthelela omubi okungaholela ekutheni amakhasimende angakujabuleli ukuvakasha kulawo mahhotela. “Esibhedlela kuphela izinsuku ikheshi lingasebenzi ngoba akekho okhathazeka ngeziguli uma kufe ikheshi, kumele zitotobe ngezitebhisi, ezinye zazo azikho esimeni sokwenza lokhu ngenxa yezifo. “Ngifisa ukwazi ukuthi kungani inkampani eqashelwe ukuthi ilungise amakheshi ingakwazi ukuwagcina esesimeni amakheshi akulesi sibhedlela,” kusho yena. UNkk Simelane-Zulu obevakashele kulesi sibhedlela uthe ukuqubuka komlilo ngoLwesibili, kulesi sibhedlela kwenze ukuthi afune ukuzozibonela ukuthi kwenzekeni. Kuhlangulwe iziguli ezingu-84 ebezisemawodini athungeleke ngomlilo. Kwabahengiwe bekukhona omame bezingane abangu-25 nezingane zabo abebesanda kuzibeletha. “Sitshelwe ukuthi akukona okokuqala kuqubuka umlilo kulesi sibhedlela. “Sicele inhloko yomnyango nabaphathi besibhedlela ukuthi baphenye ukuthi wokhelwe yini udoti, ukuze sikwazi ukulungisa. “Ngiyazi ukuthi kunezinye izinto okusamele umnyango uzilungise njengokuthi amakheshi alesi sibhedlela anokungasebenzi futhi kunenkampani eyodwa ewalungisayo engawenzi umsebenzi wayo ngendlela,” kusho yena. Uqhube wathi inkontileka yale nkampani nalesi sibhedlela izobhekisiswa ngoba kuyacaca ukuthi umnyango awukutholi okukhokhelayo. “Ngiyazi ukuthi nyakenye umnyango uke wakhuluma nale nkampani ngodaba olufanayo, bethembisa ukuthi bazoshintsha indlela abasebenza ngayo kodwa abakwenzanga lokho,” kusho yena. Uthe akuvumelekile ukuthi kungalindeleka ukuthi isiguli singahamba ngezitebhisi siye ezitezi eziphezulu sibe silethwe ngoba sigula esibhedlela.