I-ANC kwaZulu-Natal isimemezele ukuthi iMeya yeTheku uNkk Zandile Gumede isazoqhubeka nokotha ilanga lasebusika ekhaya ingayi emsebenzini. UNobhala we-ANC KwaZulu-Natal, uMnuz Mdumiseni Ntuli uthi uphenyo lwe-ANC lusaqhubeka. Uthe imeya kuzofanele ilinde kuze kuphele uphenyo ingabuyeli emsebenzini. Imeya ibinikwe ikhefu lezinsuku ezingu-30 ingayi emsebenzini kusaxoxwa ngekusasa layo. Bekulindeleke ukuthi ibuele emsebenzini njengoba i-ANC ithi ayiqhubeke iphumule ekhaya. Kwenzeka konke lokhu nje, kuphinde kwahlakazwa nobuholi be-ANC eThekwini nokuchaza ukuthi uNkk Gumede akaseyena usihlalo wayo kulesi sifunda esikhulukazi. Indaba isukela emacaleni enkohlakalo yethenda likaR208 million abhekene nemeya esike yabuya ezikhindini yaphuma ngebheyili kaR 50 000. Abalandeli baGumede kuleli sonto basabise ngokuthi kuzoma nse yonke into kuleli dolobha uma engabuyiselwa esihlalweni sakhe sobumeya. 