‘BEBEPHIKISANA omunye ethi abangidubule ngoba sengibabonile, uma bengiyeka bazongena enkingeni.” Lawa amazwi ashiwo uThokozani “MaFresh” Mpungose odunwe imoto, amaselula, nemali abalisa ababili eMount Royal, eThekwini ngoLwesibili ebusuku. UMaFresh ubonga ukuthi uyaphila. “Bengiphuma emcimbini eMhlanga, ngase ngidlula kule ndawo njengoba kukhona ibhizinisi enginalo khona. Bekuphakathi kuka-8 no-9 ebusuku. Bese ngiqonde kwisinciphisa jubane ngesikhathi beqhamuka, oyedwa wangena ngasesihlalweni somshayeli omunye wangena esicabheni somgibeli, bangikhomba ngesibhamu,” kuchaza yena. Uthe kuke kwaba nesikhathi la omunye ekhokhe isibhamu esiphongweni sakhe, kodwa bagcina ngokumdedela bahamba nemoto. “Bekukhona umakhalekhukhwini omusha engiwuthenge ngempelasonto, bawuthathile, nemali ebengibuya koyilanda eNanda,” kuchaza uMaFresh. Uthe angajabula ukuthola imoto yakhe ngoba iyamsiza kakhulu ezintweni zebhizinisi futhi esanda kuyilungisa. Ezinkundleni zokuxhumana izolo, iningi labantu belilokhu linxusa abanolwazi ukuthi basize lo msakazi athole imoto yakhe. Ngisho naye uMaFresh ekhuluma neSolezwe bekuzwakala ukuthi uphatheke kabi futhi usathukile. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko wathi kuvulwe icala lokuduna imoto, amaphoyisa ayaphenya. UTshatha Ngobe noSbu Buthelezi boKhozi FM basanda kubhekana nesimo esithi asifane nesikaMaFresh. USbu wadutshulwa yizigebengu wabaleka waze wafika egaraji opha. UTshatha bazama ukumvimba wabaleka ngemoto yakhe wasinda kanjal. Kukholakala ukuthi babezama ukumbamba inkunzi.