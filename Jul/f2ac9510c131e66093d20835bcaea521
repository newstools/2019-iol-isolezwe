Lo mlisa waseMagwaveni, oThongathi, ebingakatholakali imininingwane yakhe, kuthiwa ubegibele evenini nabanye ababili ngo 7:30 ntambama. Isigameko senzeke ezimpambanweni zomgwaqo eCanelands kuR102 eVerulam. Ngokwesitatimende esithunyelwe yiReaction Unit South Africa (Rusa), kuvela ukuthi owesilisa utholakale elele eceleni komgwaqo elimele kakhulu ekhanda. Abezimo eziphuthumayo kuthiwa bazamile ukumsiza kodwa kwatholakala ukuthi useshonile. Kubikwa ukuthi umshayeli weveni eyiToyota Hilux uthe umufi ubengumakhelwane wakhe. Kuthiwa bebephuma emzini wakhe eMagwaveni, oThongathi, umufi egitsheliswe nabanye ababili. Umshayeli weveni uthe ubone sebezodlula esikhumulweni sezindiza eKing Shaka International ukuthi umakhelwane wakhe akasekho evenini. “Uphindele emuva wayombheka wamthola elimele kakhulu ekhanda opha. Akwaziwa ukuthi yini eyenzekile nokuthi ngabe lo mlisa uziphonse ngenhloso yini phansi,” kusho iRusa Okhulumela amaphoyisa esifundazweni uCaptain Nqobile Gwala, uthe kuvulwe icala lokubulala ngokungenhloso esiteshini saseVerulam. “Sithole ukuthi umshayeli weveni ubegibelise abantu abathathu okubalwa nowesilisa oneminyaka engu-27 oshonile. Owesilisa uwe evenini ihamba walimala kakhulu washonela endaweni yesigameko. Kusaphenywa ngalesi sigameko. Okwamanje akwaziwa ukuthi kwenzekeni ukuze owesilisa awe evenini,” kusho uCaptain Gwala.