UHAMBELA phezulu umsakazi wezinhlelo zomsakazo nethelevishini, uRobert “Madluphuthu” Marawa ngemuva kokwethula isiteshi sethelevishini esisha ngoLwesihlanu esizodlala kwiYouTube, iMarawaTV. UMarawa ukhulume neSolezwe ngeSonto ngokukhethekile ese-Egypt ngalezi zindaba ezimthokozisayo. Uthe sekuvele kushunqa uthuli e-Egypt kuyasetshenzwa. Uthe isiteshi sikhona siqale ngoLwesihlanu ukusebenza, abantu bazokwazi ukuthola ulwazi olungatholakali kwenye indawo. “Njengamanje sikanise eCairo e-Egypt kwi-AFCON, abalaleli bayakwazi ukuthola ulwazi olukhethekile ngokwenzekayo ngaphandle kwebhola elikhahlelwa imizuzu engu-90.” Uthe: “Siyazama ukuthi siqhubeke njengoba wazi ukuthi abantu bebelokhu bekhalile ezinkundleni zokuxhumana, befuna ukwazi ukuthi njengoba ngingasekho ngale eRandburg bazongithola kuphi.” Uthe uzamile ukubazisa ukuthi ukushiya eRandburg akusho ukuthi kuphelile ngaye. “Ngisekhona, umphefumulo ukhona. Ukungabi khona ngale akusho lutho. Thina siphusha into esiyithandayo, okungezemidlalo. Uma uMdali esasinikeza amandla nathi sizoqhubeka." Ubalule ukuthi bajabulela ukunika abantu enye indlela yokuthola ulwazi olukhethekile ngezemidlalo. “Siyethembisa ukubanikeza okuqoshiwe abangeke bakuthole ndawo.” Lo msakazi ongaconsi phansi kwabaningi, osemnkantshubomvu, uke wasebenzela iSupersport. Kodwa kwaba nezinkinga eziholele ekutheni kwehlukwane. Ubuye abe nohlelo lwezemidlalo kwiMetro FM njengoba esenesiteshi sakhe esisha. Kusabalale nesithombe esiveza igama nemibala yesiteshi nesithombe sakhe uMarawa. UNgqongqoshe wezokuThutha kuzwelonke, uFikile Mbalula ube ngomunye wababongele uMarawa. "Shaya odume ngazo Robert, unekhono elifanele impela futhi uMnyango wezokuThutha uzofaka izikhangiso lapho kuwena,’’ kusho uMbalula kwiTwitter. Lesi siteshi sikaMarawa sesivele sesinabantu abangu 3 500 abasibukayo okungenzeka ukuthi lesi sibalo sesenyuke. Ubonge bonke abamesekayo kukho konke akwenzayo.