USIHLALO wekhomishini ephenya ngokulawulwa kombuso yidlanzana uJaji Raymond Zondo usezwakalise ukuphoxeka ngokuhoxa kowayengumengameli wakuleli, uMnuz Jacob Zuma ekufakazeni kule khomishini. UZondo uhlangabezane nembibizane namhlanje aziswa abameli bakaZuma ukuthi ngeke avele ukuzophendula imibuzo kule khomishini namhlanje. Ngesikhathi ziqala izinhlelo zekhomishini namhlanje uZondo uveze ukuthi akazi kuzokwenzekani ngemuva kwezingxoxo phakathi kwabameli bekhomishini nabameli baZuma ngoLwesine. UZondo wayiguqisa ngaphambi kwesikhathi ikhomishini ngoLwesithathu ukuze kudingidwe isikhalo sikaZuma ngendlela abebuzwa ngayo imibuzo kule khomishini. UZondo uthe ngoLwesine kube nezingxoxo phakathi kwabameli bekhomishini nabameli bakaZuma, abenethemba lokuthi zizophetha kahle. “Kuyingiphoxa ukuthi izolo ngilale ngingazi ukuthi ziphele kanjani izingxoxo phakathi kwabameli bekhomishini nabameli bakaZuma. Bengazise izinhlangothi zombili ukuthi zingazise ukuthi zigcine zifinyelele kuphi futhi bengizitshela ukuthi uma izingxoxo zifika kwangqingetshe bengizokwazi ukungenelela,” kuchaza uZondo. Uthe ubengazi ukuthi azihambanga kahle izingxoxo phakathi kwabameli bekhomishini nabameli bakaZuma. UZondo ube esecacisa ukuthi akuyena ummeli wekhomishini ohola ubufakazi, u-Adv Paul Pretorious othathe isinqumo sokuthi kucelwe uZuma ukuthi azofakaza, nguye. “Ngathatha lesi sinqumo ngoba ngibona kufanele ukuthi uma kwenzeka, bonke abantu kumele bafakaze babeke olwabo uhlangothi kubufakazi osebuthuliwe. Yingakho nganquma ukuthi ngingathanda ukuzizwela owayengumengameli ukuthi uthini yena kukho konke osekushiwo ngaye,” kuchaza uZondo. USihlalo wekhomishini uphinde wacacisa ukuthi abameli bakaZuma bathunyelwa amafayela ngezitatimende ezenziwa ofakazi ngoZuma kwikhomishini. Uthe kwatholakala ukuthi kunamafayela angafinyelelanga kuyena ngephutha. “Bebenamasonto amabili ukubheka zonke izitatimende,” kusho uZondo. Ephendula ummeli kaZuma u-Adv Muzi Sikhakhane uthe bayakubonga konke okwenziwe yikhomishini ukubenza bazizwe bamukelekile kuyo, futhi abafuni ukuma emsebenzini ewenzayo kodwa akumele iwenze ngokuphula umthethosisekelo. “Sonke njengoba silapha silawulwa umthethosisekelo, ovikela amalungelo awowonke umuntu. Wonke umuntu ofakazayo lapha ubeka impilo yakhe engcupheni, ngakho kumele ikhomishini isebenzise amandla ayo kodwa ikukhumbule ukuthi abantu bavikelwa umthethosisekelo,” usho kanje. 