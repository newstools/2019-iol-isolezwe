UMnuz Philani Thwala (37) ubevele enkantolo yeMantshi yaseNewcastle izolo ngecala lokubulala uMnuz Martin Sithole owayeyilungu le-ANC nomngani wakhe uMnuz Buthanani Shange owayenguthishomkhulu, eNewcastle. UThwala kuthiwa ubanjwe eGermiston, eGoli, ngoLwesihlanu emva kophenyo lwethimba eliphenya amacala epolitiki. Ngesikhathi evela enkantolo ubefakwe ozankosi ezandleni ehlanganiswe nowesilisa osolwa ngokuthi wamdayisela izinhlamvu okunguMnuz Peter Mazibuko (51) kodwa yena inkantolo enqume ukungamshushisi ngoba kuthiwa akekho ohlwini lwamacala obekumele abe senkantolo izolo. UMnuz Sizwe Sithole, oyindodana kaSithole, uthe uphatheke kabi kwavuka umunyu ebona uThwala kodwa kwabuye kwagezeka inhliziyo ngokuboshwa kwakhe ngokushesha. “Nakuba ubaba engeke esavuka kodwa okusijabulisayo wukuthi amaphoyisa kaCele ayawenza umsebenzi. Sinethemba lokuthi ukuboshwa kwakhe kuzoveza owayemthumile,” kusho uSithole. Ezokuphepha beziqinile njengoba amaphoyisa abengaphezulu kuka-15 abeqaphe isimo kanti nenkantolo ibigcwele phama. Umndeni wakwaShange nawo ubuphume ngobuningi. Indodana yakhe, uMnuz Smele Shange, ithe: “Ubaba siyazi ukuthi wayengahlangene nalokhu futhi babengafuni yena ngakho sibheke ukuba sibone umthetho usebenza nokuyinto esithemba ukuthi sizoyibona uma kuqhubeka icala. Umsolwa besiqala ukumbona asimazi,” kusho uShange. UMnuz Senzo Khumalo we-ANCYL uthe asebekujahile ukuba kudalulwe owayethume uThwala ngoba bayazi ukuthi akavelanga wazisukela wazobulala. Umshushisi, uBranden Van Staden uthe icala likaThwala libucayi ngakho asikho isidingo sokuba anikezwe ibheyili. UThwala ucele iMantshi, uMnuz Karmlesh Gurlaal ukuba imnikeze isikhashana esingangesonto ukuze azitholele ummeli ozimele okhokhelwayo. Icala lihlehliselwe uJulayi 15. UThwala ubhekene namacala amabili okubulala, elokutholakala nezinhlamvu nesibhamu esingekho emthethweni nelokubopha itulo lokubulala.