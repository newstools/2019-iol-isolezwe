INKINGA yokugcwala kwezidumbu emakhazeki kahulumeni eKapa isiholele ekutheni kusetshenziswe amakhoyntena ukugcina ezinye zazo. IMenenja yesifundazwe emakhazeni aseKapa uMnuz Kevin Jones uveze ukuthi ukwentuleka kwezikhala emakhazeni kudalwa ukunyuka kwezinga lokubulawa kwabantu ngesihluku eKapa. "Uma kunabantu abadutshulwe ngenqwaba yezinhlamvu ukuhlolwa kwezidumbu kuyalibaziseka nokuchaza ukuthi zihlala isikhathi eside emakhazeni. Inkinga esibhekene nayo iwumphumela walokhu okwenzeka emphakathini," kusho uJones. Uthe uma kuhlolwa isidumbu inxeba lokudutshulwa ngalinye kufanele likalwe kulotshwe phansi ukuze kusetshenziswe njengobufakazi enkantolo. UJones uthe isibalo sezidumbu zabantu abangaziwa naso sinomthelele ekuntulekeni kwendawo yokubeka izidumbu. Nakuba ngokomthetho izidumbu ezingaziwa zibekwa izinsuku ezingu-30 kuphela, eSalt River zibekwa izinsuku azingu-10651 kanti eTygerberd zibekwa izinsuku ezingu-9536 kuze kube zihlonzwa amaphoyisa. "Sinamakhoyntena amabili isikhungo ngasinye. ESalt River sinezidumbu ezingu-200 ezingaziwa kanti eTygerberg zingu-188. Esifundazweni sisonke sinezidumbu ezingu-455 ezigciniwe. IForensic Pathology yethu isanenkinga yokuthola ulibofuzo oluvela kwiForensic Science Laboratory esePlattekloof ngakho asikwazi ukuqeda ngezidumbu bese siyazidedela," kusho uJones. Ukugcwala kwezidumbu akugcini nje kuthikamaze umsebenzi wabo kuphela kodwa nemindeni nabezenkolo emphakathini sebezwakalise ukukhathazeka njengoba kuphazamiseka izinhlelo zokufihla. Usihlalo weMuslim Cemetery Board uMnuz Shaykh Riad Fataar uthe: "Imihlangano ibanjiwe nabomthetho kanye nabomnyango wezempilo ngemuva kombiko ovela emphakathini wokuthi izidumbu azidedelwa ngendlela ehambisana nenkolo yama Muslim yokuncwaba oshonile ngelanga ashone ngalo." UJones uthe eminye imigomo yeNational Association of Medical Examiners ayilandelwa kulesi sifundazwe ngenxa yezinkinga ababhekene nazo. "Abasebenzi abahlola izidumbu basebenza kanzima kusukela ngoMsombuluko kuze kube nguLwesihlanu kanti futhi ngeke silindele ukuthi basebenze kanzima nangempelasonto. Yingakho begcina sebehamba beyohlala phesheya lapho abazosebenza ngaphansi kwezimo ezingcono," kusho yena. 