Usomabhizinisi nomkhakhe bebesekhaya labo ngesikhathi kutheleka amadoda amathathu. Okhulumela amaphoyisa, uCaptain Nqobile Gwala, uthe amadoda amabili angene ekhaya likasomabhizinisi ngesikhathi ethi ungena egaraji bafike bamshaya khona. “Indoda yesithathu ingene endlini lapho ifike khona yashaya inkosikazi kasomabhizinisi, yamfuna imali nokhiye wesisefo. Amaphoyisa athole umbiko abe esenikela kulo muzi. Amadoda abone imoto yamaphoyisa ase eqala edubula,” kusho uCapt Gwala. Indoda eyodwa idubulekile yabe isibanjwa iboshwa. Eyesibili izinikele yona emaphoyiseni kwathi eyesithathu yadutshulwa yafa. “Amaphoyisa athole izibhamu ezintathu nezinhlamvu endaweni yobugebengu. Uphenyo lwamaphoyisa luwaholele ekutholeni imoto iToyota Etios eduze kwalapho kwenzeke khona isehlo. Kukholakala ukuthi amadoda amathathu abelinde emotweni ebekuzobalekwa ngayo. Anede ezwa kudutshulwana abaleka ngemoto kodwa agingqika nayo,” kusho uCapt Gwala. Uthe amaphoyisa aphenya icala lokuphanga, ukuzama ukubulala nelokutholakala nezibhamu nezinhlamvu okungekho emthethweni. Amadoda amabili aneminyaka ewu-34 no-49 azovela enkantolo yeMantshi yaseWeenen namhlanje.