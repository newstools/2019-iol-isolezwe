UMnuz Khondi Xaba ongumyeni kaNkk Nonsikelelo Xaba oyikhansela eHlokozi ngaphansi kukaMasipala waseMzumbe udutshulwe esanda kuphuma emzini wakhe eMlaza ekuseni. Kuthiwa bekungakapheli nemizuzu emihlanu ephumile endlini eyogibela eya emsebenzini ngesikhathi kuzwakala ukuqhuma kwesibhamu. Elinye ilungu lo mndeni elingathandanga ukudalulwa lithe umufi udutshulwe ephuma ekhaya kwathathwa iselula , isikhwama semali nesikhwama ebesinezingubo asebenza ngazo. “Kubukeka sengathi ubugebengu obujwayelekile kodwa sesinokwesaba ngoba umama ukhansela ubengasahlali ekhaya ngoba esatshiswa. Naye ubelungiselela ukuhamba aye emsebenzini ngoba usesebenza ehlala ngapha ngoba esabela impilo yakhe emakhaya. Asisazi noma ukuthathwa kweselula nezinto kuyena bekwenzelwa ukudidisa kube sengathi bekuwubugebengu,” kusho yena. Leli lungu lo mndeni lithe bekunemibhikisho yomphakathi ufuna amanzi nezinye izidingo. “Umphakathi ubukhala ngamanzi angaphumi kompompi. Iziteleka zomphakathi bezinodlame. Abanye bagcine sebelisabisa ikhansela ngokuthi njengoba lingayilethi ithuthuko lizowukhomba umuzi onotshwala. Bese lihlala ngapha ngoba lesabela ukuthi lingase lihlaselwe, manje sekudutshulwa umyeni walo asisazi noma lokhu kwenziwa ngabantu abebefuna ukuzwisa lona ubuhlungu yini,” kusho yena. Lithintwa ikhansela, uNkk Xaba, lithe ukubulawa komyeni walo akuthintene nezinkinga elinazo zomsebenzi walo wobukhansela. “Zona izinkinga zikhona kodwa lokhu bengukungubamba inkunzi. Asazi noma ubezama ukubaleka yini ngoba bekubonakala sengathi ubebafulathele abamenzakalisile. Sizamile ukumphuthumisa esibhedlela washona efika khona,” kusho uNkk Xaba. UMnuz Sabelo Ncwane, okhulumela uMasipala waseMzumbe, uthe bayazwelana nomndeni ngesigameko esiwehlele kodwa banethemba lokuthi amaphoyisa azokwenza umsebenzi wawo. Akazange aphumele obala mayelana nezinsongo okuthiwa bezitholwa ikhansela. Okhulumela amaphoyisa kulesi sifundazwe, uCol Thembeka Mbele, uthe kuvulwe icala lokubulala nelokubamba inkunzi eliphenywa ngamaphoyisa aKwaMakhutha.      