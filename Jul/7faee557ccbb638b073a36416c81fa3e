Ngenxa yalokhu iProudly South African igqugquzela abantu ukuthi baqale ukonga imali ikakhulukazi emuva kokuba ibhange lehlise irepo rate ngo-25 basis points. Isikhulu esiphezulu seProudly South African, uMnuz Eustace Mashimbye, sithe kufanele abantu bafunde ukonga bayeke ukudala izikweletu ezingenasidingo. “UJulayi yinyanga yokonga ngakho kubalulekile ukuthi abantu bazifundise ukonga. Ucwaningo lweBhange loMbuso lukubeka ngokusobala ukuthi imindeni eminingi isebenzisa imali yayo ikhokhela izikweletu. Kubalulekile ukuthi abantu bonge ukuze kuthuthuke umnotho,” kusho uMashimbye. Uthe akudingeki ukuthi abantu babe netshe lemali ukuze baqale ukonga kodwa kufanele bazifundise ukuthi esentini abanalo bonge okuncane. “Isibalo esikhulu sabantu abangasebenzi nokudilizwa kwabo ezinkampanini ezehlukene kunomthelela ekutheni abantu bahluleke wukonga. Kubalulekile ukuthi abantu beze namasu amabhizinisi njengoba umnotho ungakhuli kahle, bakwazi ukuzidalela amathuba abo omsebenzi. Baningi osomabhizinisi abathwele kanzima ngenxa yomnotho ongakhuli. Kuyasiza ukuthi abantu beze namabhizinisi azoxazulula inkinga ethile ukuze bahlale benemali,” kusho uMashimbye esitatimendeni. Uthe okubajabulisayo wukuthi uNgqongqoshe ehhovisi likaMengameli, uMnuz Jackson Mthembu, uthe osomabhizinisi sebezokhokhelwa kungakapheli izinsuku eziwu-30. EGauteng iminyango yakhona iyazama ukukhokhela osomabhizinisi emuva kwezinsuku eziwu-15 uma sebethumele ama-invoice. Uthe okubi wukuthi ezinkampanini ezizimele akekho owenza isiqiniseko sokuthi osomabhizinisi bakhokhelwa masisha. “Osomabhizinisi abancane babhekene nenkinga yokungakhokhelwa ngesikhathi ngomsebenzi abawenzayo. Le nkinga iholela ekutheni amanye amabhizinisi awe. Abanye baze bayoboleka imali ngenxa yale nkinga,” kusho uMashimbye. Ugqugquzele abantu ukuthi bathenge impahla ekhiqizwe eNingizimu Afrika ukuze kuthuthukiswe umnotho kudaleke namathuba omsebenzi. Uthe umnotho awukwazi ukukhula uma abantu bengayongi imali futhi bengathengi impahla eyenziwe ekhaya. “Sicela abantu bathenge lokho abakudingayo, baqinisekise ukuthi impahla abayithengayo yenziwe eNingizimu Afrika. Ukuthenga impahla eyenziwe ekhaya kuzoqinisekisa ukuthi abasebenza emkhakheni oyikhiqizayo bahlala benomsebenzi, kuphinde kuthuthukise nomnotho. Asingathengi izicoficofi esingazidingi ngoba yikona lokhu okusifaka ezikweletini,” kusho uMashimbye.