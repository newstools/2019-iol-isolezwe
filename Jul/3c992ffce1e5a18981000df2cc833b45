Lo mfundisi kuthiwa usethuka izanya ngemuva kwalesi sehlakalo esenzeke ngoMgqibelo ebusuku oLundi. Ngokusho kwelinye ilungu elisonta kuleli bandla elicele ukungavezwa, lithe kugasele amadoda angaziwa afike ashaqa izimpahla zokugqoka, ama-laptop amane, amaselula nezinye izinto. Leli lungu lithe babe sebethumba nomndeni wakhe lapho befike bayiswa ehlathini bafunwa amakhadi asebhange. “Izigebengu zihambile zayokhipha imali esingakayazi ukuthi imalini. Cabanga bekunezingane ezivakashile nezabo njengoba nonkosikazi wakhe bemlimazile ekhanda. Izingane nazo ziphukile ezinye zinyelile,” kusho leli lungu. Ilungu lithe namanje lo mndeni uyathuthumela ngoba usaba ukuthi lezi zigebengu zingabuya. “Kumanje bebesasesibhedlela ngemuva kwalesi sehlakalo esishaqisayo. Wonke umuntu uthukile ngokwenzeke emndenini womfundisi,” kusho leli lungu. Lithe kodwa basola ukuthi ukulinyazwa komfundisi wabo kukhona umuntu okunguye owenza lokhu. “Kukhona izehlakalo zokubanjwa kwabantu inkunzi namagaraji, umuntu wakhona uyaziwa kodwa akaboshwa. Nakulokhu sisola yena ngoba umatasa nokuhlasela abefundisi asebehleli lubhojozi,” kuqhuba leli lungu. UMphostoli Collins Dhlomo, umholi we-CFCI, usigxeke kakhulu lesi senzo, wathi sibe nesihluku esibi njengoba lo mfundisi eshaywe phambi kukankosikazi wakhe ngezinsimbi kwakhunyuliswa nezingane zabo izingubo bekhonjwe ngezibhamu. Uthe sibathusile lesi sehlo wathi akuqali ukuthi lo mfundisi ahlaselwe njengoba nango-2015 ake ahlaselwa. “Siyafuna ukuthi babanjwe abenze lokhu ngoba kuyacaca umuntu oseduzane endaweni obaziyo. Umphakathi awuphume ngobuningi ubike uma kukhona ulwazi onalo ukuze baboshwe abenze lokhu,” kusho uDhlomo. Okhulumela amaphoyisa Captain Nqobile Gwala, uthe kuphenywa icala lokubamba inkunzi nelokuthumba. Uthe kuthathwe izimpahla zasendlini okubalwa namathelevishini nezinye izinto bathunjwa bayiswa ehlathini bayokhishiswa imali. Uphenyo lwamaphoyisa luyaqhubeka.