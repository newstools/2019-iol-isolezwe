Lokhu kuqukethwe wumbiko iTeaching and Learning International Survey (Talis), okhishwe izolo ePitoli nguNgqongqoshe weMfundo eyisiSekelo uNkk Angie Motshekga. Elakuleli yilona lizwe kuphela e-Afrika emazweni angu-48 abambe iqhaza kulolu cwaningo kanti bekungokokuqala ukuthi libe yingxenye yalo. Bangu-2 046 othisha ababambe iqhaza kulolu cwaningo nothishanhloko abangu-169. “U-34% wothishanhloko ababika indaba yodlame nokuchukuluzana kwabafundi okungenani kanye ngesonto. Lesi sibalo siphezulu ngoba kwamanye amazwe ngu-14% kuphela obika indaba yodlame,” kusho uDkt Markus Schwabe, ongomunye wabacwaningi kwiTalis. Uthe u-27% wothishanhloko ubika ukuthi kuba nezehlakalo zokusetshenziswa kwezidakamizwa notshwala ezikoleni zakuleli. U-21% ubika ngendaba yokugqekeza nokwebiwa kwempahla. Umbiko uveze nokuthi uthisha oyedwa kwabane akazange aphothule iziqu ezikhungweni zemfundo ephakeme. “Uhhafu wabangaphezulu kuka-56% wenze iziqu zesikhathi esifishane zokufundisa. Oyedwa kwabane akanazo iziqu zokufundisa,” kusho umbiko. Umbiko uveze nokuthi * -97% wothisha uthe wenza lezi ziqu ngoba ufuna ukuphucula impilo yabafundi. Okunye okuvelile wukuthi othisha bachitha isikhathi esiningi benza umsebenzi wasehhovisi esikhundleni sokufundisa. “U-66% uchithwa ekilasini ekubeni kwamanye amazwe * -78% uchithwa kufundiswa. Ukuhlale benza imisebenzi yikhona okwenza othisha bangakwazi ukuchitha isikhathi eside besekilasini.” UNkk Motshekga uthe ezinye izinto ezivezwe yilo mbiko bebezazi wathi ezinye ziyabethusa. Uthe bazobhekana nendaba yokuthi kube nabazosiza othisha ukuze bangachithi isikhathi ngomsebenzi wasehhovisi ekubeni ngabe bayafundisa. “Lo mbiko ubalulekile ngoba izinto ezishiwo kuwona zivela kothisha. Kumele sizilungise zonke lezi zinto ukuze siqhubeke nokuphucula imfundo.” Umbiko uveza nokuthi kukhona ukungalingani ngokobulili njengoba bengaphezulu kuka-60% othisha besifazane kodwa bengu-20% abesifazane abangothishanhloko. Okunye okuvelile wukuthi othisha bafundisa abafundi abaningi bagcine bengakwazi ukunaka umfundi ngamunye. Izinyunyana zothisha zihlale zikhala ngezinye izinto ezivele kulo mbiko.