UTendai ‘The Beast’ Mtawarira odlalela neqembu laseThekwini amaSharks, ukhethe iSizanani Primary waqokelela imali yokusiza abafundi bakhona abaswele. Ukhethe lesi sikole emuva kokucelwa yisitolo sokudla iStarbucks, esiqale lolu hlelo. Uhlelo lwethulwe enxanxatheleni yezitolo eGateway muva nje. Abathengi bathole ithuba lokusayinelwa izimpahla zabo yilo mdali, imali abathenge ngayo izoya eSizanani Primary. UMtawarira uthe akazange angabaze ngesikhathi ecelwa ukuba kulolu hlelo. “Ngiyakholelwa kakhulu emfundweni yize ngisemkhakheni wezemidlalo. Ngikhethe lesi sikole ngoba siseduze komuzi wami eSalt Rock. Imali ezoqoqwa izosiza abafundi ezidingweni zansuku zonke,” kusho uMtawarira. Uthe ngesikhathi ekhula ngabe akakwazanga ukuqeda kahle isikole ukuba akasizwanga abanye abantu. “Ngafunda eZimbabwe lapho imfundo ibekwa phambili. Kunabantu abebengisiza ngokunginikelela izincwadi nezinye izidingo zemfundo. Njengoba sengiphumelele sekuyisikhathi sokusiza abanye,” kusho yena. Uthe uyathanda ukusiza umphakathi njengoba enenhlangano eseZimbabwe nakuleli lapho esiza khona intsha efuna ukungena kwezemidlalo. Uveze ukuthi uqeqesha intsha abuyele naseZimbabwe ukuze babone ukuthi ikhona impumelelo. Lo mdlali osezinze kuleli ukhulume nangencwadi yakhe obekumele iphume ngoJulayi 1, kwabuye kwahlehliswa. Ngesikhathi kuputshuka okunye okubhalwe kule ncwadi ezinkundleni zokuxhumana, abaningi abakuthandanga ukugxeka kwakhe owayengumqeqeshi wamaSpringboks uPeter de Villiers. Uphikile ukuthi ukuhlehliswa kwencwadi kungenxa yalokho. “Usuku lokukhipha incwadi asikaluhleli kodwa noma kanjani izophuma. Incwadi imayelana nempilo yami ngoba ngafika kuleli nginephupho kuphela. Bengifuna ukuveza nakwabanye abantu ukuthi ikhona impumelelo uma unephupho. Konke engikubhalile kuthinta impilo yami,” kusho uMtawarira. Uhlelo lokusiza izikole lweStarbucks luyaqhubeka kuzo zonke izifundazwe kuze kube yinyanga ezayo. Abanye osaziwayo abayingxenye yohlelo ngumculi uBobby Van Jaarsveld, umsakazi * -Elana Afrika-Bredenkamp, Nadia Jaftha noZola Nene ongumpheki. UMnuz Dylan Pienaar, oyisikhulu esiphezulu esibambile eStarbucks, uthe kuningi okudingwa yizikole kodwa imali engena khona ayanele. Uthe bakholwa wukuthi baningi nabanye abazobona isibonelo kubona balekelele ezikoleni.