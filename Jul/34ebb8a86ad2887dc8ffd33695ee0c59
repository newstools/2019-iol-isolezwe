BAKHALA ngamaphoyisa abazali bentombazane (15) yaseThobothini, eJozini, esola uninalume (30) ngokuyikhulelisa. Bathi bavule icala lokudlwengula ngoJanuwari nonyaka kodwa umsolwa uyacanasa, akakaze aboshwe. Umsolwa kuthiwa useze wathutha endaweni, bezwa kuthiwa usesebenza eGoli. Unina wentombazane uthe indodakazi ibelethe ngoMashi 1, ingane yomfana efana ncamashi nomsolwa. Uthe kumphatha kabi ukuthi amaphoyisa ahudula izinyawo ekubopheni umsolwa. “Ngifuna aboshwe lo mfana. Uma bemyeka uzoqhubeka le nto ayenze nakwezinye izingane,” kusho unina wentombazane. Uthe umsolwa ungumakhelwane abangosibongo fana naye ngakho ubemthathisa okomfowabo. “Bengazi ukuthi umfowethu ngoba bengimbiza ngobhuti naye engibiza ngosisi. Izingane zami ubezibiza ngabashana. Omakhelwane bathi bebejwayele ukumbona ehamba nendodakazi yami bengasoli lutho ngoba bazi ukuthi umalume wayo,” kusho unina wentombazane. Uthe okumcasula kakhulu umsolwa waziqhathulula ngesikhathi indodakazi imtshela ukuthi ikhulelwe. Uveze ukuthi umsolwa watshela indodakazi ukuthi ingalinge iliphathe igama lakhe uma isibuzwa ngesisu. Uqhube wathi uzwe kuthiwa umsolwa usesebenza eGoli kanti uke wambona ngesikhathi indodakazi yakhe isanda kubeletha. Uyise wentombazane ozinze eMelmoth ngenxa yomsebenzi, uthe akafuni nokumbona umsolwa ngoba kungagcina sekuboshwa yena. Uthe umseshi wecala wake waphakamisa ukuthi kuzomele kwenziwe ulibofuzo lwengane ukuqinisekisa lezi zinsolo. Okhulumela amaphoyisa KwaZulu-Natal uLieutenant Colonel Thulani Zwane uthe: “ Uphenyo luyaqhubeka. Umseshi ubelinde ukuthi ingane izalwe. Nakhona uma isizaliwe kumele kulindwe ize ibe nezinyanga ezithile ukuthola ukuthi ngabe ingekamsolwa ngempela,” kusho uZwane.