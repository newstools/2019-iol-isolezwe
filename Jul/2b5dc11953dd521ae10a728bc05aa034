OWAYENGUMENGAMELI kuleli uMnuz Jacob Zuma uphebeze imibuzo ngobufazakazi balowo owayeyisikhulu esiphezulu kwiGovernment Communications and Information System (GCIS) uMnuz Themba Maseko. Ngesikhathi efakaza nyakenye uMaseko waveza ukuthi wathintwa uZuma emcela ukuthi ‘alekelele’abomndeni wakwaGupta. Abalomndeni ngaleso sikhathi babesanda kusungula iphephandaba iThe New Age, elalidinga izikhangiso. UMaseko uthi wathintwa uMnuz Ajay Gupta owamazisa ukuthi ufuna sonke isabelo mali sezikhangiso zikahulumeni (R600 million) siphelele kubo, wathi uma engakwenzi lokho uzomxoshisa kufakwe omunye ozosebenzisana nabo. Ngesikhathi efakaza kwikhomishini kaZondo ngoMsombuluko uZuma uthe akasakhumbuli ekhuluma noMaseko ngokulekelela amaGupta. Ngesikhathi kufundwa ubufakazi bukaMaseko, ucashunwa ethi wathintwa umengameli Zuma owathi kuye; “mfo ka baba, kunalawa madoda akwaGupta, ngicela uhlangane nawo uwancede,” Ephendula uZuma uthe akaboni ukuthi wawuphula kuphi umthetho ngalokhu. “Angiyena umuntu othi mfo ka baba uma ngikhuluma nomuntu. Ngivame ukuthi mfo wakithi, ngakho anginaso isiqiniseko ngobufakazi obethuliwe ngami. UMaseko bengikhuluma nanye njengabo bonke abaqondisi bemnyango, kungenzeka ukuthi ngamthinta. Ngisho ngabe ngakusho ke lokhu athi ngakusho, angiboni lutho ewukuphula umthetho ngakho ngoba angikaze ngithi akaphule umthetho,” kuchaza uZuma. Ebuzwa ukuthi akaze yini awuhlele umhlangano phakathi kwamaGupta noMaseko uthe akakaze. Uphinde wabuzwa ngoR600 million uMnuz Ajay Gupta ayethe afuna uphelele kubo, uZuma wathi kuyomele kubuzwe yena. “Ngangingekho ezingxoxweni zabo noMaseko, ngizokwazi kanjani ukuthi wayekusholani ayekusho?” kubuza uZuma. 