ABALANDELI beMeya yeTheku emisiwe, uNkk Zandile Gumede bafuna ukuphonsela inselelo isinqumo sokumiswa kwayo ngokuya enkantolo. NgoLwesihlanu abameli babhale incwadi bazisa i-ANC ngesinqumo sabo, ngokusho kokukhulumela abalandeli baNkk Gumede, uMnuz Mzomuhle Dube. UDube uthe bafuna ukusebenzisa inkantolo ukuthi iphoqe ubuholi obuphezulu be-ANC eKZN ukuthi bunqamule izinsuku zokumiswa kukaNkk Gumede. Utshele i-Independent Media ukuthi abalandeli bemeya sebeqede isonto bexhumana nabameli okuphethe ngokuthi babhale incwadi ngoLwesihlanu. Phakathi nenyanga edlule ubuholi obuphezulu be-ANC eKZN bunike uNkk Gumede ikhefu lezinsuku ezingu-30 ngemuva kokuthweswa kwakhe amacala enkohlakalo ethinta ithenda yemali yokuqoqa udoti kaR208 million. Buphinde bengeza lezi zinsuku kuze kube yinyanga ezayo njengoba kusalindeleke ukuthi uNkk Gumede aphindele enkantolo.