AMAPHOYISA omgwaqo aseKapa abophe umshayeli wetekisi obelayishe abafundi besikole abafunda amabanga aphansi abangu-42 ngokushayela budedengu ngoLwesibili ekuseni. Okhulumela amaphoyisa omgwaqo uMnuz Richard Coleman uthe lo mshayeli ubanjwe ehamba ngesivinini eseqile, edlula ezinye izimoto ehambisa imoto nalapho kungafanele khona. "Uzame nokubalekela ukuhlolwa kwemoto," kuqhuba uColeman. Lo mshayeli omiswe ekhoneni likaSymphony Way noStellenboch Arterial ubenama-warranty angafinyelela ku-R20 000. Imoto yakhe ibilayishe ngokweqile yaphinde yatholwa ukuthi ayikho esimweni sokuba semgaqweni. "Lokhu kufana ncamashi nesigameko sayizolo, lapho, omunye umshayeli wetekisi eboshelwe ukushayela budedengu emgaqweni uN1, elayishe abafundi bamabanga aphansi abangu-22. Lo mshayeli ubengenayo ilayisensi yokuqhuba noma imvume yokulayisha kanti futhi ubenama-warranty angafinyelela ku-R11,400," kusho uColeman. Unxuse abazali ukuthi babike noma ngabe yini engahambisani nomthetho womgwaqo emaphoyiseni.