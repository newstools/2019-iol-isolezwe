USEDLULILE emhlabeni uPenny Sparrow waseScottburgh owatholwa enecala lokucwasa kulandela ukubiza abantu abamnyama ngezinkawu kuFacebook ngo-2016. Indodakazi kaSparrow, uCharmaine Cowie, iqinisekise lezi zindaba ephephandabeni lomphakathi iSouth Coast Herald ngoLwesine. UCowie uthe unina udlule emhlabeni ngemuva kwesikhathi exinwe umdlavuza wamaphaphu. USparrow, owayesebenza njenge-Estate Agent KwaZulu-Natal watholwa enecala lokudicilela phansi isithunzi sabamnyama ebafanisa nezinkawu uma besebhishi. Ngesikhathi evela enkantolo yemantshi eScottburgh uSparrow walivuma icala, wagwetshwa ngokuyalelwa ukuthi akhokhe uR150 000 kwi-Adelaide and Oliver Tambo Foundation. Ngaphezu kwalokho uSparrow wagwetshwa iminyaka emibili ejele eyalengiswa iminyaka emihlanu ngombandela wokuthi angaphinde atholwe enecala elifanayo. Ngesikhathi egqigqa izinkantolo uSparrow wayebuye aphuthe. Umndeni wakhe waveza ukuthi isimo sakhe sempilo asisihle sasiyimbangela yalokho njengoba eyengaphilile ephethwe yisifo sikashukela. 