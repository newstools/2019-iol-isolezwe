UNksz Slindile Cele waKwaD KwaMashu, obevakashele isoka lakhe ngeSonto ngesikhathi kusha umuzi wakubo, uthi ubonga ukuthi bekungekho muntu endlini enkulu ngesikhathi kusha umuzi wakubo. “Ngijwayele ukuthi uma ngivakashile ngibuye ngeSonto, kulokhu bengizobuya ngoMsombuluko ngoba ingane yami beyingekho, ivakashile njengoba kuvalwe izikole. Kusho ukuthi sinengane yami besizosha singqongqe nomuzi ukube besingaphakathi,” kusho yena.  Uthe yize kungaziwa ukuthi umuzi ushiswe yini kodwa yena uyazichitha izinsolo zokuthi umuzi ushiswe yizintambo zikagesi ebezinenkinga. Indlela obekusha ngayo ubona sengathi kukhona okuthelwe kuwo. “Ukube bekuyizintambo umalume ubezozwa kuqhuma, manje akuzwakalanga lutho kubonakale ngelangabi nje. Nginemidlinzo eminingi ngalesi sigameko. Mina anginaso isitha ebesingafisa ukungishisa nendlu kodwa amanye amalungu omndeni anazo izitha abengafisa ukwenzakalisa umndeni wawo, kodwa angifuni ukuchaza kakhulu ngakho,” kusho yena. UNksz Cele uthe umuzi onamakamelo amane okulala ushe wangqongqa kwaze kwasha nohhafu wendlu engaphandle, elala umalume wakhe. Lo mndeni, osale nezingubo obuhambe nazo, uthi usacushiswe ngabangani. “Asikazi ukuthi sizothathani sihlanganise nani ngoba umuzi ushe wonke kanje. Ngeshwa omunye umalume okunguyena obekhokhela umshuwalense wendlu wagwetshwa ngoJanuwari. Thina esisele besingakazenzi izinhlelo zokuthi sikhokhe,” kusho yena. Lo mndeni awulivulile icala ngalesi sigameko.