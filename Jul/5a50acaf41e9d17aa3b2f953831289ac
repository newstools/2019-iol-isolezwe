Okhulumela amaphoyisa KwaZulu-Natal, uCaptain Nqobile Gwala, uthe ngoLwesithathu ebusuku ligamenxe ihora leshumi abagilwa ababili abaneminyaka ewu-28 no-36 bebehamba emgwaqweni uNanda ngesikhathi bethunjwa ngamadoda amahlanu abehamba ngemoto. Kuthiwa amadoda akhombe abagilwa ngesibhamu abaphoqa ukuthi bangene ebhuthini yemoto. Isitatimende samaphoyisa siveza ukuthi abagilwa bathathwe bayiswa kwenye indawo egcina amaloli emgwaqweni uPeters lapho amadoda efike afuna uR50 000 ngodli. Abagilwa bashaywe kanzima uma bethi kabanayo imali. Omunye ube esededelwa kwathiwa akayofuna imali. Odedeliwe ube esethinta amaphoyisa aseGreenwood Park wakwazi nokukhomba abasolwa. Amaphoyisa kuthiwa awavimbile amadoda ukuthi abaleke. UCapt Gwala uthe amaphoyisa awavimbile amadoda ase ekhomba lapho egcine khona omunye umgilwa. Bobabili abagilwa kuthiwa bebeshaywe kanzima. Baphuthunyiswe esibhedlela. Uphenyo lwamaphoyisa kuthiwa luveze ukuthi amadoda amathathu angamaphoyisa nelilodwa lesifazane asebenza esiteshini samaphoyisa eNanda. Owesihlanu kusolwa ukuthi ungunogada. UCapt Gwala uthe amaphoyisa athole iselula yomunye umgilwa kubo. Imoto yamaphoyisa okuthiwa isetshenzisiwe kulobu bugebengu kuthiwa itholwe ipakwe esiteshini samaphoyisa kanti enye imoto ebisetshenziswa ithathiwe ukuze kuphenywe. Bonke abasolwa abahlanu abaneminyaka ephakathi kuka-19 no-29 bazovela enkantolo yeMantshi eThekwini ngecala lokuthumba, ukukhomba ngesibhamu, ukweba iselula, ukushaya ngenhloso yokulimaza nokuzama ukuqola imali. Ngokwesitatimende samaphoyisa ukuboshwa kwamaphoyisa azibandakanya nobugebengu ecashe ngokuba abantu bomthetho kuzoba yisexwayiso nakwamanye. Amaphoyisa aseqale uhlelo lwangaphakathi lokuqondisa amaphoyisa ubugwegwe. Isitatimende sithi amaphoyisa angaxoshwa noma ukuqulwa kwecala kungakaphothulwa enkantolo. Amaphoyisa ancome amalungu omphakathi ngokuwabikela ngokungaziphathi kahle kwamaphoyisa ase enxusa abantu ukuthi bawabike ukuze abhekane nengalo yomthetho.