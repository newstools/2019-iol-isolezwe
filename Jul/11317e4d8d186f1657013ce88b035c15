UNkk Ntombifikile Memela (62) utshele Isolezwe ukuthi ufe olwembiza ngokushona kwendodana yakhe futhi ufuna umthetho ujezise oyibulele. “Ngiyabufuna ubulungiswa ngoba uSakhile ubengenzela konke engikudingayo. Njengoba eseshonile kusho ukuthi ngeke ngiphinde ngidle ukudla kwaseWoolworths.” Uchaze indodana yakhe njengomuntu onomusa, obethanda wonke umuntu. “Bengicele into eyodwa enganeni yami, ukuthi ingakhele umuzi ngoba la ngihleli khona kwadilika kudala. Ibisephezu kwazo izinhlelo njengoba beyidubulile. Bengiyicelile nokuthi ingilethele umalokozana ozongiphatha kahle ngoba sengihlala kwi-wheelchair ngenxa yokugula.” Uchaze uMhlonishwa njengendodana ebimhlonipha, ingaphuzi, ingabhemi futhi imondla. “Benginezingane ezintathu okuwuMdumiseni Mduduzi, Sakhile Mhlonishwa noVukani. Sengisele noMduduzi noVukani. USakhile ubebiza isibongo sasekhaya kwaLanga. Mina ngashadela kwaMemela kodwa noMemela sewahamba yingakho bengicela uSakhile ukuthi angakhele.” Uthe uLanga wafunda eGolokodo Primary, wadlulela ePhindela wayoqeda eMpukane High. “Indodana yami ishiye indodana yayo uNhlakanipho kodwa ngizwa kuthiwa bezikhona nezinye izingane engizobe ngiqala ukuzibona. Ngiyabonga kakhulu kubantu abangisekile kusukela ingane yami ishone ngoMgqibelo ngoba kwafika izimoto la ekhaya bezongisingatha abantu. UMfundisi uVusi Dube ngiyacabanga usebakhohlwe bonke abantu ngoba unake mina, abeNanda FM nabo bayangiseka.” Khonamanjalo uMnuz Jabulani Mthethwa (52) obhekene necala lokubulala uLanga uvelile enkantolo yeMantshi yaseThekwini. Imantshi uNkk Vanitha Armu ithe uMthethwa ubhekene namacala amane okungelokubulala, elokubamba inkunzi esebenzisa indluzula, elokutholakala nesibhamu esingekho emthethweni nelokutholakala nezinhlamvu ezine. UMthethwa uthe usazocabanga ukuthi uyamdinga yini ummeli. Ucele ukuyiswa esibhedlela ngoba ethi ushaywe amaphoyisa, amlimaza izimbambo. Ngesikhathi abantu bemhhahhameza, uMthethwa uvele wathi akasazi-ke ukuthi akhulume nobani, nemantshi noma nezihlwele ezisenkantolo. Imantshi ithe izomnika isonto elilodwa ukuthi acabange ukuthi uyamdinga yini ummeli bese ebuya ngoJulayi 23 nempendulo ukuze kuqhubeke icala. Kusasa kuzoba nenkonzo yesikhumbuzo kaLanga eThekwini Community Church bese umngcwabo uba ngoMgqibelo eSahara Stadium bese efihlwa emathuneni aseStellawood noma kwawaseChesterville.