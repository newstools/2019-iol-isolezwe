Umtholampilo iSolempilo owacekelwa phansi ngesikhathi kunodlame eLovu eminyakeni ewu-20 eyedlule, uvulwe kabusha ngoMgqibelo. UMnuz Musa Hadebe onenhlangano engenzi inzuzo eKuphileni Care Foundation esebenza eLovu, uthe ubesebenzela ekhaya enza izinhlelo zezemfundo okubalwa kuzo nohlelo lokufundisa abafundi ngabafundi abangamabhoklolo, ukuphakela abangenakudla endaweni ngesikhathi enikezwa umtholampilo ukuthi awusebenzise. “Ekhaya bekusebenzeka kanzima ngoba indawo incane. Sithe uma sesifika lapha sabona ukuthi le ndawo inkulu akwanele ukuthi siyisebenzisele izinhlelo zethu kuphela umphakathi ube uwudinga umtholampilo. Ethimbeni lethu kunabahlengikazi ababili abaphakamisa ukuthi sizame ukuqoqa imali yokuthi kulungiswe amanye amagumbi omtholampilo. Sihlele ukuthi okwamanje sicele izinhlangano ezingenzi inzuzo ukuthi zisisize sibe nongoti abazofika okungenani kanye ngenyanga njengoba sisaxoxa nomasipala ukuthi ngeke yini usinike abahlengikazi,” kusho uHadebe. Uqhube wathi basizwe yizinhlangano ezingenzi inzuzo ngokubalungisela amagumbi ayisikhombisa omtholampilo. “Abantu bakule ndawo basebenzisa umtholampilo okhona la eLovu kodwa ukude. Bayagibela uma beya khona futhi uyagcwala. Ngenxa yokugcwala abanye baya emtholampilo waKwaMakhutha,” kusho uHadebe. UMnuz Sibongiseni Gabela, oyilungu lomphakathi, uthe banethemba lokuthi umtholampilo uzogcina usebenza ngokugcwele. “Kuyenzeka uphindele kathathu emtholampilo uyolanda amaphilisi ngenxa yokuthi ugcwala kakhulu. Njengoba sekuvulwe omunye siyethemba ukuthi abalanda imithi kungenzeka balethwe ngapha ukuze kuphunguke abantu abaya emtholampilo,” kusho uHadebe.