UNdunankulu waKwaZulu-Natal, uMnuz Sihle Zikalala, ukusho lokhu ngesikhathi ekhuluma nezakhamuzi zaseMlaza. Uthe umasipala usuzoziqoqela udoti emhlanganweni obusenkundleni yezemidlalo eKing Zwelithini, ngoMgqibelo. “NgoJuni 27 uMasipala weTheku uthathe isinqumo sokuziqoqela udoti. Lokhu kusho ukuthi kuzovuleka amathuba omsebenzi kube nabantu abazoqashwa ngokugcwele. Ngesikhathi umasipala usaqhuba uhlelo lokuqasha abantu abasha udoti uzobe uqoqwa abasebenzi bakwezinye izindawo. Isiphelile inkinga yokungaqoqwa kukadoti,” kusho uZikalala. Uthe uhlelo lokuqashwa kwabantu abasha kungenzeka luthathe inyanga eyodwa noma ezimbili ngoba umasipala kufanele ukhangise izikhala zomsebenzi, bese kulandelwa zonke izinhlelo ezenzeka uma kuzoqashwa abantu. “Kusukela ngoMsombuluko (namhlanje) abasebenzi bakwaDurban Solid Waste bazoqoqa udoti ngo-12 emini kuya ku-5 ntambama ezigcemeni ezihlukene zaseMlazi. Ama-Forums avimba ukusebenza kwezimoto zikamasipala azobhekana nomthetho. Asikwazi ukubuswa ngabantu abafuna umsebenzi ngenkani. Uma kunosomabhizinisi abafuna iRadical Economic Transformation kufanele bafake izicelo zomsebenzi njengoba kwenza wonke umuntu. Uma bengenawo amakhono kufanele bangene ohlelweni lokuthuthukisa osomabhizinisi ukuze babe nezimfanelo zokusebenzisana nomasipala. Akukhona kwamachanca la ngeke sikubekezelele ukuphulwa komthetho ngabantu abazibiza ngosomabhizinisi,” kusho uZikalala. Uthe bazokwenza i-Operation Siyahlola ukuqinisekisa ukuthi udoti uqoqwa kahle eMlaza ngisho sekuqashwe abantu. Ukugcizelele ukuthi abantu abazoqashwa ukuthi baqoqe udoti kuleli lokishi kufanele kube yizakhamuzi zakhona futhi kubhekelelwe kakhulu abantu abasha kwazise yibona abajika nelanga elokishini ngenxa yokuswela umsebenzi. Uxwayise izikhulu zikamasipala ngokuthi zidlalele kude nepolitiki kodwa zilethele abantu izidingo. “Angifuni ukuzwa kuthiwa umuntu uhambe ngemoto yomkhandlu ukuyothamela umhlangano weqembu lepolitiki. Uma uyisikhulu sikamasipala yenza umsebenzi wakho, uphume kwipolitiki. Uma ufuna ukuba wusopolotiki shiya ekubeni yisikhulu zikamasipala unake ipolitiki. Abantu bafuna izidingo futhi ngizoqinisekisa ukuthi bayazithola. Izikhulu ezingazilethi izidingo kubantu zizoqondiswa,” kusho uZikalala. Uthe amakhansela nawo kufanele asondele kubantu ezwe izidingo zabo ukuze uhulumeni usheshe uzilungise. UNgqongqoshe wemiSebenzi yoMphakathi KwaZulu-Natal uNkk Peggy Nkonyeni, oqale ngokuqoqa imfucuza eMlaza ngaphambi komhlangano nomphakathi, uthe bazosondela kubantu ukuze baxazulule izinkinga zabo. “Siqoqe udoti obukhiqika izimpethu, abantu akufanele baphile kulesi simo. Sizosondela kubantu ngoba siyaziqonda izingqinamba ababhekene nazo,” kusho uNkk Nkonyeni. Ngesikhathi uZikalala eseqeda ukukhuluma abasebenzi akade beqashwe wosonkontileka baye basukuma babuza ukuthi iphi imali yabo. IPhini likaSomlomo wesiShayamthetho saKwaZulu-Natal uMnuz Mluleki Ndobe obephethe uhlelo, uthe kuzoba nomhlangano walaba basebenzi nomasipala ukuze bathole imali yabo kungakapheli isonto. UMnuz Moses Gumede, okhulumela abasebenzi akade beqashwe wosonkontileka, uthe bayajabula ukuthi udoti usuzoqoqwa eMlaza kodwa abaneme ngokuthi akukho okukhulunywayo ngekusasa labo. “Sizozwa kulo mhlangano esizoba nawo ukuthi zithini izinhlelo zabo kodwa sikhathazekile ngoba akukho okukhulunywayo ngekusasa lethu,” kusho uGumede. UNksz Nontsikelelo Majola, oyisakhamuzi saseMlaza, uthe ibisibahlukumeze kakhulu indaba yokungaqoqwa kukadoti kuward 78. “Siyathemba ukuthi sizothola amathuba umsebenzi nokuthi udoti uzoqoqwa ngendlela efanele. Phela bebebuye bangawathuthi udoti eward 78 bese sisabela nanokuthi sizogula,” kusho uNksz Majola.