UMnuz Mlungisi Nkala (29) uyise wentombazane, utshele leli phephandaba izolo ukuthi namanje basadidekile ngokubulawa kwengane yakhe enyamalale ngoJuni 13 nonyaka iya kowesifazane obekade eyenze ikhanda. UNkala uthe ubesemsebenzini ngesikhathi ethola ucingo lumbikela ukuthi indodakazi yakhe inyamalele. Uthe ube eselungiselela ukuphuthuma ekhaya kodwa ngaso leso sikhathi wathola i-sms ethi akakhiphe uR20 000 ukuze kubuye indodakazi yakhe. Ngokuhamba kwesikhathi kuboshwe owesifazane oneminyaka engu-39, okukholakala ukuthi nguye owayeluke uSiphumelele ekhanda, wabuye wathi akamuvakashele ngakusasa, okuyilapho ehambe ekhaya wangabuya. UNkala uthe owesifazane oseke wavela enkantolo mayelana nokunyamalala kwendodakazi yakhe wayebatshele ukuthi ayizange ifike kuyena. Kodwa wabuye washintsha esebanjwe amaphoyisa wathi wayidayisa ngoR30 000. “Ubelokhu ezenza umuntu ozwelana nathi ngesikhathi sibheka umntwana kanti yena uyazi ngokwenzeke enganeni. Ngesikhathi siyibheka ubezenza umuntu osibhekisa yona,” kusho uNkala. Uthe lona wesifazane uboshwe eseseGoli emuva kokuthi ebalekile waya khona sekudlule izinsuku ezimbili ingane inyamalele. Ngokusho kwakhe noma eseboshiwe owesifazane kodwa akazange adalule ukuthi ikuphi ingane, ugcine ngokuthi uyidayisile. UNkala uthe isidumbu sendodakazi yakhe sitholakale emuva kokuthi elandwe ngamaphoyisa ngoLwesine, athi abayohlola umgodi owawumbiwe egcekeni lapho obekuhlala khona owesifazane. “Lo mgodi omude bewulokhu ukhona nangosuku ingane eyanyamalala ngalo. Amaphoyisa acela ukuthi ngihambe nawo ukuyowuhlola kodwa kuthe uma sifika ngalapho okhona sezwa kunephunga elalivela ehlathini eliseduze komuzi. Ngithe uma ngingena ehlathini ngabona ingane yami. Isidumbu sayo bese sonakele, sidatshuliwe, ekhanda bekubukeka kukubi kakhulu. Kumanje silinde umbiko kudokotela ozositshela ukuthi kucwiywe ini nani emzimbeni wayo ngoba okwamanje sazi ukuthi isidumbu sicwiyiwe kodwa asazi ukuthi kuthathwe ini nani,” kuchaza uNkala. Uthe ngendlela izinhliziyo zabo ezibuhlungu ngayo bayafisa sengathi amaphoyisa angamdedela umsolwa okulindeleke ukuthi avele kusasa enkantolo yeMantshi ePinetown ukuze bazibonele bona ukuthi benzani ngaye. UNkala onenye ingane eneminyaka eyisikhombisa, uthe ngendlela okunzima ngayo emndenini kusenzima nokutshela ingane yabo enye ngokwenzekile kudadewabo. Uthe balokhu beyitshela ukuthi udadewabo uvakashile. Okhulumela amaphoyisa, uCaptain Nqobile Gwala, ukuqinisekisile ukuthi kutholakale isidumbu okukholakala ukuthi ngesikaSiphumelele eduzane komuzi kamsolwa. “Kuzokwenziwa ukuhlolwa kolibofuzo, ukuze kutholakale ukuthi yini eholele ekufeni (kwengane), ukuthi ingubani nokuthi ishone nini. Uphenyo lwamaphoyisa lusaqhubeka.”