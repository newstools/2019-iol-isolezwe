OWAYENGUMENGAMELI wakuleli uMnuz Jacob Zuma usezichithile izinsolo zokuthi wayeqoka abantu kwikhabhinethi yakhe nasezikhundleni zamabhizinisi kahulumeni ngobungani. UZuma uphebeze lezi zinsolo ngesikhathi evela kwikhomishini ephenya ngokulawulwa kombuso yidlanzana ngoLwesithathu. Ngesikhathi efakaza kule khomishini owayengungqongqoshe wezamaBhizinisi kaHulumeni uNkk Barbara Hogan waveza ukuthi uZuma wayenesandla ekuqokweni kwezikhulu zamabhizinisi kahulumeni. Efakaza ngoNovemba nyakenye uHogan waveza ukuthi uZuma wazama ukufaka uMnuz Siyabonga Gama njengesikhulu esiphezulu eTransnet. Uthi ngo-2009 uZuma wazama ukufaka uMnuz Jacob Maroga njengesikhulu esiphezulu e-Eskom. Ngaphezu kwalokhu uHogan waveza ukuthi ngemuva kokubekwa kukaZuma njengomholi we-ANC ngo-2007, izikhundla eziningi bese zikhishwa ngobubhululu kwazise kwase kunoqhekeko embuthweni we-ANC.  UZuma uthe uHogan wayezibekela umbono wakhe ngesikhathi efakaza kwikhomishini, ongelona iqiniso.  “Awukwazi ukuthi isigungu esiphezulu se-ANC sihlukene, yikho ngithi wayebeka umbono wakhe. Wayeyingxenye yesigungu esiphezulu naye. Bengizama ukungaphawuli kulento ngoba wayebeka umbono wakhe. Akulona iqiniso ukuthi kunabantu abebephezulu ohlwini lwabaholi abebeshaywa ngesithende ngoba nakhu bengahambisani neqembu elithile (kwi-ANC). Akulona iqiniso,” kuchaza uZuma.  UZuma uthe kunekomidi elibhekelela ukuqokwa kwabantu kwikhabhinethi, elihlanganisa umengameli nephini lakhe.  “Kwesinye isikhathi ikomidi lekhabhinethi lingase lichithe ilungu ebeseliqokiwe, awuzikhethe nje, kunemigudu elandelwayo,” kwenaba uZuma othe ubengafisi ukudingida ezangaphakathi kwi-ANC mayelana nokuthathathwa kwezinqumo.  UZuma ukuphikile ukuthi wake wathi akufakwe uMnuz Siyabonga Gama njengesikhulu esiphezulu eTransnet.