OyiMeya yeTheku ebambile, uNkk Fawzia Peer esitatimendeni esithunyelwe abezindaba, uthe uphoxekile ngokwenzekile. Kodwa akukho okuzovimba izinhlelo zokuqoqa udoti. “Kuyadida ukuthi ngabantu abanjani abangahlasela abantu bezosebenza. Lezi zigameko azihlukile kunokuvukela uMbuso njengoba umasipala uvinjwa ukwenza umsebenzi wawo, okuyilungelo lawo ngokoMthethosisekelo,” kusho uNkk Peer. Unxuse umphakathi waseMlaza ukuthi ubike emaphoyiseni uma wazi izigilamkhuba eziphazamisa ukuqoqwa kukadoti. Ucele ukuthi umphakathi usisukumele lesi simo ngoba uma kuqhubeka kuzoba nzima ukuthi bazoqoqa udoti ngenxa yokwesaba. Uthe lokhu kuzobuyisela emumva izinhlelo zokuqoqwa kukadoti njengoba isimo sike saba sibi kuleli lokishi. “Akukho muntu esimkweletayo yingakho sicela abomthetho ukuthi baqinise isandla, benze umsebenzi wabo ukunqanda lesi simo. Izwe lethu libuswa umthetho futhi akekho umuntu okumele awubukele phansi noma aphambane nawo ngamabomu. Ngifisela abasebenzi bethu abalimele balulame ngokushesha.” Ukuqoqwa kukadoti ngabasebenzi bakamasipala kuqale ngoMsombuluko odlule emuva kwesinqumo esithathwe ubuholi besifundazwe obuholwa uNdunankulu uMnuz Sihle Zikalala. Umasipala unqamule ubudlelwano nezinkontileka ebezinikwe ithenda yokuqoqa udoti. Lokhu kungenxa yokungezwani ngokwezingxoxo okudale ukuthi udoti ungaqoqwa emasontweni adlule eMlaza. Ilokishi bese lixathuka ungaqoqwa udoti ngenxa yosonkontileka abancane abebekhala ngokungakhokhelwa. UNkk Peer nabanye abaholi baziyele mathupha bayoqoqa udoti eMlaza ngaphambi kokuthi kuqale abasebenzi bakamasipala. Okhulumela umasipala, uMnuz Msawakhe Mayisela, uthe abalelwa kwamathathu amaloli acekelwe phansi esigamekweni sangoLwesihlanu. Uthe abasebenzi balimele ngesikhathai behlaselwa, kwashaywa ngamatshe nezinye izimoto zikaMasipala.