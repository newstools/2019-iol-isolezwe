OWAYENGUMENGAMELI wakuleli uMnuz Jacob Gedleyihlekisa Zuma uqale namhlanje ukufakaza kwikhomishini ephenya ngokulawulwa kombuso yidlanzana kuleli. UZuma uzofakaza kwikhomishini eyasungulwa nguye njengokomyalelo wowayenguMvikeli woMphakathi uDkt Thuli Madonsela ngemuva kombiko wakhe ngenkohlakalo ekuhulumeni. Le khomishini elawulwa nguJaji Raymond Zondo, imeme uZuma ukuthi azoziphendulela ngokuvela kwegama lakhe ngesikhathi kufakaza abanye ofakazi. Ngaphambi kokuvuma ukuzovela kwikhomishini, uZuma ucele ukuthi imthumelele imibuzo azophekwa ngayo ukuze ezofika ezilungiselele futhi aphendule ngendlela efanelekile. Ikhomishini yasichitha leso sicelo nokwaphetha ngokuthi abameli baZuma bayibhalela beyisola ngokulwa naye ngqo nokuzama ukuyihlambalaza. Isolezwe likucaphunele okwashiwo ofakazi ngoZuma. Angelo Agrizzi UMnuz Angelo Agrizzi wayeyisikhulu esiphezulu sezokukhangisa eBosasa eyayithola amathenda kuhulumeni. U-Agrizzi wazisa ikhomishini ukuthi isikhulu esiphezulu sale nkampani, uMnuz Gavin Watson sasigwazela uZuma ngoR300 000 ngesikhathi esingawumengameli. Kuthiwa lokhu kwakwenziwa ngokukhokhela iJacob Zuma Foundation. Waphinde waveza ukuthi ngesikhathi esawumengameli uZuma iBosasa yayibuye ikhokhele imcimbi yakhe. Rajesh Sundaram UMnuz Rajesh Sundaram owayengumhleli we-ANN7 waveza ukuthi uZuma wayengahlukile nomunye wabahleli ehlela imihlangano ngaphambi kokuthulwa kwe-ANN7. Kuthiwa uZuma wayelekelela ngemigomo kangangokuba wakhipha umyalelo wokuthi kumele isiteshi seseke i-ANC. Kuthiwa uZuma walekelela lesi siteshi sikwazi ukuthenga izinhlelo ezindala ze-SABC eziqoshiwe ngenani eliphansi kwelifanele. Barbara Hogan Owayengungqongqoshe wamaBhizinisi kaHulumeni uNkk Barbara Hogan wazisa ikhomishini nyakenye ukuthi uZuma wayenesandla ekuqokweni kwezikhulu zamabhizinisi kahulumeni. Efakaza ngoNovemba nyakenye uHogan waveza ukuthi uZuma wazama ukufaka uMnuz Siyabonga Gama njengesikhulu esiphezulu eTransnet. Uthi ngo-2009 uZuma wazama ukufaka uMnuz Jacob Maroga njengesikhulu esiphezulu e-Eskom. Nhlanhla Nene UMnuz Nhlanhla Nene owayengungqongqoshe wezeziMali kuleli wazisa ikhomishini kaZondo ukuthi wavakasha izikhawu eziyisishiyagalombili emzini wakwaGupta. Wavakasha kabili esewungqongqoshe wezezimali, wavakasha izikhawu eziyisithupha ngesikhathi eseyiPhini likangqongqoshe wezezimali. Utshele uJaji Zondo ukuthi kwakungelula ukunqaba isimemo sokuvakasha emzini wakwaGupta ngoba lo mndeni wawuzwana nowayenguMengameli wezwe, uMnuz Jacob Zuma. Ngaleso sikhathi uthi abanye ongqongqoshe bamphendukela ngenxa yokungaphasisi kwakhe udaba lwenuzi kuleli. Themba Maseko UMnuz Themba Maseko wayeyisikhulu esiphezulu kwiGovernment Communications and Information Systems (GCIS) wazisa ikhomishini kaZondo ukuthi uZuma waba nesandla ekutholeni kwephephandaba lomndeni wakwaGupta, iThe New Age, izikhangiso zikahulumeni. UMaseko waveza ukuthi wathintwa uZuma emcela ukuthi alekelele iphephandaba lakwaGupta lithole izikhangiso. Ngesikhathi ekhuluma noMvikeli woMphakathi okwakungu Dkt Thuli Madonsela ngaleso sikhathi, uMaseko waveza ukuthi abakwaGupta bamsabisa ngokuthi uzoxoshwa kufakwe umuntu ozovuma ukusebenzisana nabo uma enqaba. 