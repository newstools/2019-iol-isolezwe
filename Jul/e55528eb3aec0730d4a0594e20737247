Muva nje kuke kwazwakala umyalelo ovela kuhulumeni, kubalwa noMengameli Cyril Ramaphosa ukuthi kumele kukhokhelwe abenza imisebenzi nohulumeni zingakapheli izinsuku ezingu-30. URamaphosa wathi labo abangahlangabezani nalo myalelo kumele bathathelwe izinyathelo ezinqala. Umbiko ovela kulo mnyango uveza ukuthi ngoMsombuluko kuleli sonto angu-2 085 ama-invoice abengakhokhiwe ngesikhathi. Kuvela ukuthi u-80% wama-invoice osekudlule izinsuku ezingu-30 engakhokhiwe uthinta izinto ezifana nokulungiswa kwansuku zonke kwamabhilidi kahulumeni. Ezinye zezinhlangano ezingakhokhelwe ezezingcingo neziqashisa ngezimoto. “Akuvumelekile ukuthi kungadlula izinsuku ezingaka kungakhokhiwe ngesikhathi lapho kudingeka kwakhiwe imisebenzi, kukhuliswe nomnotho. Ngixwayisa izikhulu ukuthi kumele zikhokhe ngesikhathi noma sizothatha izinyathelo ezinqala,” kusho uNkk De Lille. Uthe usemkhankasweni wokuthi kube nohlelo oluzobhekana nokuthi osonkontileka bakhokhelwe ngesikhathi. “Lolu hlelo luzohambisana nezinyathelo ezinqala kulabo abangakhokhi ngesikhathi. Akumele abantu bahluleke ukwenza into okudingeka ukuthi bayenze belandela umthetho.” Uthe uMengameli ubathume ukuthi basebenze, kudingeka benze okufanele. “Kudingeka silungise izwe, sisebenzele umphakathi. Yithina okumele sizikhandle silandele imigomo yeBatho Pele.” Kuhlale kukhalwa ngeminyango kahulumeni engazwani nokukhokha ngesikhathi uma umsebenzi usuwenziwe. Liphendula imibuzo ePhalamende eKapa izolo, iPhini likaMengameli wezwe uMnuz David Mabuza likhale kakhulu ngokungakhokhelwa kosonkontileka ngesikhathi. “Bayakhala osonkontileka ngokungakhokhelwa ngesikhathi. Kumele sikhokhe ngesikhathi ukuze sibathuthukise.” KwaZulu-Natal uMnyango wezeMfundo ungomunye weminyango okuhlale kukhalwa ngayo ukuthi awukhokhi ngesikhathi. Abaphakela izikole yibona abahlale bekhala kakhulu ngokungakhokhelwa ngesikhathi njengoba kuke kuphele izinyanga bengakhokhelwa futhi benganikwa zizathu.