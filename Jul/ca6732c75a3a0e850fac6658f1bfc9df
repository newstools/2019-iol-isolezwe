Abafundi ababephuthunyiswe ezikhungweni zezempilo bekhala ngobuhlungu bekhanda, isifuba nomphimbo ngoMsombuluko bese bebuyele esikoleni kodwa abanye kuthiwa babuye bakhala ngezinhlungu khona izolo. Bekukhona imoto yoMnyango wezeMfundo ebilanda abafundi asebehloliwe emtholampilo banikezwa nemishanguzo. Ngaphakathi esikoleni abafundi abakhale ngezinhlungu izolo bebehlolwa ngabezimo eziphuthumayo bebheka ukuthi akukho yini okungahambi kahle. Egcekeni bese liphelile iphunga elibi ebelivimbanise ngoMsombuluko. Abanye abafundi abangathintekanga bebesemakilasini befunda. Izikhulu zomnyango bezingena ziphuma kulesi sikole. Ezinye bezibonakala zihamba nothishanhloko uNksz Doris Fulela ezikhombisa lapho bekudlalwa khona ibhola. Omunye wabafundi ababephuthunyiswe esibhedlela ngoMsombuluko uthe uhlolwe wanikezwa amaphilisi ezinhlungu kwaba sengathi kungcono kodwa izolo ubesezwa izinhlungu futhi wayiswa emtholampilo wanikezwa eminye imishanguzo. “Namhlanje bengiphethwe yikhanda nginezinhlungu esifubeni kodwa akuthina sonke esibuyele emtholampilo namhlanje (izolo) kubuyele abambalwa futhi sesibuyile sonke,” kusho yena. UNksz Fulela wale waphetha ukukhuluma nabezindaba wathi akavumelekile ukukhuluma bakhona abantu abaqashelwe ukukhuluma nabo. UMnuz Kwazi Mthethwa okhulumela uMnyango wezeMfundo uthe basasiqaphile isimo kulesi sikole. UNksz Ncumisa Mafunda woMnyango wezeMpilo KwaZulu-Natal, uthe bangu-95 abafundi baseVukuzakhe High abangeniswe ezikhungweni zezempilo kodwa bonke belashwe badedelwa.