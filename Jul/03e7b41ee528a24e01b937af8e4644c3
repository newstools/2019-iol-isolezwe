Ngesikhathi sethulwa ngoJanuwari, uZikalala waveza ukuthi wuR50 million obekelwe lesi sikhwama. Emuva kokwethulwa kwaso kwabuye kwaba nesidlo sasekuseni nabanye osomabhizinisi abanikele ngoR20 million, okwenze isikhwama saba uR70 million. Kumanje isikhwama sesinoR120 million. Ekhuluma eSishayamthetho sesifundazwe izolo uZikalala, uthe basabafuna abanye osomabhizinisi abazimele abazonikela kulesi sikhwama. “Siyazi ukuthi kunokuhlobana phakathi kosomabhizinisi nokudaleka kwamathuba omsebenzi. Lesi sikhwama esesinguR120 million sizosiza intsha engosomabhizinisi, ezovulela nabanye amathuba omsebenzi. Siyakujabulela ukuthi ibhange i-Absa selibeke eceleni uR70 million ozosiza intsha efuna ukuboleka imali noR500 million wamabhizinisi amancane,” kusho uZikalala. Uthe basazibophezele ukuthuthukisa osomabhizinisi esifundazweni nokudala amathuba omsebenzi. Uveze ukuthi kulindeleke ukuthi lesi sikhwama senyuke njengoba kusekhona izingxoxo nabanye osomabhizinisi abazimele. UZikalala uthe ithimba lokuqala lentsha elifake izicelo zokuhlomula kulesi sikhwama, lizokwethulwa ngenyanga ezayo. Ngesikhathi ethula isikhwama ngoJanuwari, undunankulu wagcizelela ukuthi sizohlomulisa kuphela amabhizinisi angeke aphele endleleni. Uthe kuzoxhaswa amabhizinisi azokwazi ukudala amathuba omsebenzi kwenye intsha, ikakhulukazi kwiFranchising nasezimbonini zokukhiqiza. Uveze nokuthi isikhwama senzelwe ukusiza intsha engalutholi uxhasho lokuqala amabhizinisi emabhange, ezosizwa nangokuqeqeshwa.