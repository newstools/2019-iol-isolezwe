KUSOLWA inkinga yezimali njengesizathu sowesifazane waseMoorreesburg ‘oqothe’ umndeni wakhe ngesibhamu wabe esezibulala besendaweni yokungcebeleka eCederburg eWestern Cape. Noma engekho onesiqiniseko sokuthi lesi sehlo senzeka nini, kusolwa ukuthi ngoJuni 18, okuwusuku abafika ngalo eKeurbosfontein Guest Farm eduze kwaseClanwilliam, uNkk Teresa Meyer (48) wadubula izingane zakhe uLurese (12) noLuhann (10), kanye nomyeni wakhe uMnuz Luhan Meyer (58) ekhanda. Wabe esezidubula ekhanda naye ngesibhamu sohlobo lwe-22 pistol esatholwa eduze kwakhe. Ngokwemithombo, uTereea walalisa izingane zakhe ngamaphilisi okulala axutshwe nesiphuzo  iCoke ngaphambi kokubadubula lapho ababelele khona. Laba bashadikazi batholwa besembhedeni owodwa befile. Izicathula zikaTeresa ezatholwa zinegazi ngaphansi yizo ezenza kusolwe yena ngalesi sehlo. Izidumbu ezasezonakele zitholwe ngoJuni 27 omakhelwane ababekhathazekile ngokungawuboni ngaphandle umndeni. Noma ingakacaci imbangela yokubulawa ngesihluku kwamalungu alomndeni sekuvelile ukuthi abakwaMeyer bebebhekene nenkinga yezimali ehambisana necala lokukhwabanisa uR46 million. Imithombo iveza ukuthi uTeresa wabhalela ummeli wakhe uMnuz Herman Kleynhans incwadi ethi: "Ngiyaxolisa kodwa mina nomyeni wami asisakwazi ukuqhubeka. Sisenkingeni yezimali futhi asiboni sizophetha kahle isimo esikuso". Laba bashadikazi babekwa icala eNkantolo yesifunda eBloemfontein, lokukhwabanisa uR46 million ngebhizinisi labo lamaloli eFree State. UTeresa ubebhekene nelinye icala lokweba uR4.9 million UTeresa waphinde wabekwa icala lokukhwabanisa isamba sika-R4.9million kubaqoqi bentela iSouth African Reserve Services (SARS) Indodana kaTeresa ayithola emshadweni wokuqala, uMnuz Dewald Coutts, ithe ikhathazekile emoyeni ngokwenzekile. "Umndeni wami ushonile, ngidinga isikhathi sokwehlisa umoya," kusho yena. Ethintwa amaphoyisa aseWestern Cape, enqabile ukunaba ngaloludaba athi kusenziwa uphenyo. 