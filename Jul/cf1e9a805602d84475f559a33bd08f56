Lona wumbono wesazi soMthethosisekelo, u-Adv Paul Hoffman SC, obekhuluma ngokungaboni ngasolinye okuphakathi kuka-Adv Mkhwebane noRamaphosa njengoba kukhalwa ngokuthi akakaze athathele uGordhan izinyathelo. UGordhan usolwa ngokuthi waphula umthetho ngokunika lowo owayeyiPhini likaKhomishana wakwaSouth African Revenue Services (Sars), uMnuz Ivan Pillay, impesheni kungakashayi isikhathi. Leyo mpesheni wayisayina ngo-Agasti 2010. URamaphosa uthe ulinde isinqumo senkantolo ngodaba lukaGordhan njengoba esidlulisile isinqumo sika-Adv Mkhwebane. “Ngokubona kwami uMengameli kwakufanele agqugquzele uGordhan ukuthi aye enkantolo ngodaba luka-Adv Mkhwebane. Kwakufanele amthathele izinyathelo uGordhan ngezincomo zika-Adv Mkhwebane. Asho ukuthi uma inkantolo imvuna izinyathelo ezizobe sezithathiwe zizohoxiswa,” kusho uHoffman. Uthe uGordhan bekufanele asidlulise isinqumo sika-Adv Mkhwebane. “Ujaji Robert Nugent wathola ukuthi akukho okubi okwenziwa wuGordhan ngokunika uPillay impesheni kungakapheli isikhathi, kanjalo noJaji Frank Kroon akakubonanga okubi,” kusho uHoffman. Uthe njengoba uRamaphosa engamthatheli izinyathelo uGordhan kufana nokudlala ngesikhathi ngoba kufanele enze okuthile. UHoffman ukhulume kanje emuva kokuthi umholi we-EFF uMnuz Julius Malema ethe * -Adv Mkhwebane uyahlukunyezwa ngoba enze umbiko wokuthi uMengameli wamukela umnikelo wesikhulu esiphezulu sakwaBosasa, uMnuz Gavin Watson, ngesikhathi ekhankasela ukuhola i-ANC. Yize umbiko ka-Adv Mkhwebane ungakaphumi, i-EFF imcele ukuthi alahle uRamaphosa ngamacala ngoba akamthatheli izinyathelo uGordhan. UMalema uphinde wagqugquzela abantu baseNingizimu Afrika ukuthi bazilungiselele ukuthi iPhini likaMengameli, uMnuz David Mabuza, liphathe emuva kukaRamaphosa. Kolunye uhlangothi, umholi weDA uMnuz Mmusi Maimane uthe, uRamaphosa lizomlahla icala ngodaba lomnikelo kaR500 000 waseBosasa. UMaimane ubhalelele uRamaphosa incwadi emcela ukuthi achazele abantu ngokwenzekayo phakathi kwakhe noMkhwebane. UMaimane uthe uRamaphosa waphula uMthethosisekelo ngokungawuvezi obala umnikelo awuthola eBosasa. Uthe kufanele uRamaphosa aphendule kungakadluli uLwesihlanu. UMnuz Oupa Segalwe, okhulumela * -Adv Mkhwebane, uthe uMvikeli woMphakathi ubengakalukhiphi usuku azodedela ngalo umbiko wakhe. Kushaye isikhathi sokushicilela uNkk Khusela Diko okhulumela uMengameli engakaphenduli ngalolu daba.