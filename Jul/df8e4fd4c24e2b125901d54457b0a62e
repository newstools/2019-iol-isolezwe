UZOQINISEKISA ukuthi kwakhiwa izindlu ezisesimeni esifanelekile nokuthi yonke imali ayibuyeli emuva ingakwenzanga ehlelelwe kona eMnyangweni weziNdlu kuMasipala waseKurhuleni ,uMnuz Alderman Alco Ngobese. UNgobese oyilungu le-IFP Ekurhuleni uqokelwe kwesokuba ngusihlalo wekomiti lezezindlu asebekulona kusukela ngonyaka ka-2000 kanti uthe uyaziqonda izingqinamba ezibhekene nalo mnyango. “Njengosihlalo umsebenzi wami wukuqinisekisa ukuthi kwakhiwa izindlu ezisezingeni, ngiyakuqonda ukuthi abantu bayazidinga izindlu. Ngisho labo abasahleli emijondolo badinga izinsiza ezifana namanzi nogesi ngesikhathi besalinde ukwakhelwa izindlu ezisezingeni. Ngizoqinisekisa nokuthi imali yenza lokho ehlelelwe kona kungabi bikho imali ebuyela emuva ngoba kungenziwanga izinto ezithile,” kusho uNgobese. Uthe uzoqinisekisa nokuthi kuqashwa abantu abanamakhono afanele imisebenzi abayenzayo ukuze izinhlelo zomnyango zihambe kahle. USihlalo we-IFP eGauteng, uMnuz Bonginkosi Dhlamini, uthe banqume ukusamukela isikhundla sikasihlalo wekomiti lezezindlu Ekurhuleni. Uthe bayakholelwa kakhulu kuNgobese ngoba unesipiliyoni seminyaka ewu-19 kuMasipala Ekurhuleni futhi uyilungu eliqavile lekomiti lezezindlu. “UNgobese wumuntu ozinikele emsebenzini wakhe. Sikholwa wukuthi isikhundla sisithole ngoba sisebenza kanzima ukuqinisekisa ukuthi uMnyango wezeZindlu unika bonke abantu baseGauteng izindlu ezinesithunzi. Siyazi uNgobese uzozixazulula izinkinga zezindlu ezikuMasipala waseKurhuleni ngoba ubehlale ekhuluma ngazo ngesikhathi eseyilungu elijwayelekile laleli komiti ethi kufanele zilungiswe,” kusho uDhlamini.