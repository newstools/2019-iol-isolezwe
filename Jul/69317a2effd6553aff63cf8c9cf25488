UNkk Monica Thandi Lubuzo obeyiMantshi enkantolo yesiFunda eMadadeni, kuthiwa baqede ukuqula icala nozakwabo owumshushisi bahamba ngehora lokuqala baya ekhefini lasemini. “IMantshi bekunecala ebilisebenza nomshushisi. Kuthe uma bephuma kulo ngehora lokuqala, imantshi yathi isaphuthuma kubo komunye uzakwabo obeshonelwe khona eNewcastle usayokhalisana nomndeni. Kuthe uma ifika kulo muzi yavele yashaywa yingwici besathandaza kwacaca ukuthi kubi. Iphuthunyiswe esibhedlela yafike yashonela khona. Kuthe ebusuku kwagula umshushisi abebenaye ecaleni emini. Yena ugulele ekhaya waphuma igazi ngezindlebe nangamakhala, waphuthunyiswa esibhedlela. Nokho isimo sibe ngcono ngoba udedelwe ngoLwesihlanu. Impela sididekile ngoba asiyazi le nto eyenzekile,” kusho umthombo ongaphakathi eMadadeni ocele ukungadalulwa. U-Advocate Makhosini Nkosi obeyiMeya yaseNewcastle kodwa osekwiDurban Council, ukhale kakhulu ngokushona kukaNkk Lubuzo. “Ubengenye yeziMantshi ebesezimkantshubomvu kwezomthetho. Uklame indima enkulu ekuthuthukiseni inkantolo yaseMadadeni, ufike wenza izinguquko eziningi wenza namacala athethwa ngokushesha kodwa eqinisekisa ukuthi zonke izinhlangothi ziyaneliseka ngokusebenza komthetho. Njengoba sengibuyele kwezoMthetho bengisabheke ukuthi sisebenze naye. Endimeni yomthetho silimele kakhulu,” kukhala uNkosi. UMengameli osabambile eRegional Magistrate yaseMadadeni, uNkk Sharon Marks uthe bashaqekile ngokudlula kwemantshi uLubuzo. Uthe okubathusile wukuthi nomshushisi abesebenza naye uhlatshwe wukugula. Uveze ukuthi uNkk Lubuza uqale ukusebenza kwesemantshi ngo-2009.