I-ANC isiyichaze njengembudane imibiko yakamuva ngodaba lwesikhundla seMeya yeTheku, uNkk Zandile Gumede njengoba bekusabalele imibiko ethi, osanda kwesula esiShayamthetho uMnuz Mthandeni Dlungwane angase athathe lesi sihlalo. Izikhulu ze-ANC kuzwelonke, uNobhala-Jikelele uMnuz Ace Magashule nabaholi baKwaZulu-Natal bebehlangene ngoLwesihlanu bedingida izindaba zenhlangano. Kube sekuvela imibiko yokuthi uDlungwane uzoba yiMeya yeTheku bese uNkk Gumede eshenxa. UDlungwane oke waba wuNgqongqoshe wezeMfundo esifundazweni, wesule esikhundleni phakathi nesonto. UbenguSihlalo wekomiti lehhovisi likaNdunankulu. Okhulumela i-ANC KwaZulu-Natal, uNkk Nomagugu Simelane-Zulu, ukhuze wababaza ethi leyo nto ayikaze yenzeke nasemandulo. “UMthandeni Dlungwane owaseMgungundlovu uhlala khona, manje angaba yiMeya yaseThekwini kanjani? Umthetho wezwe awukugunyazi lokho ukuthi kusuke umuntu ongahlali lapho azoba yimeya yakhona,’’ kuchaza uNkk Zulu. Uthe udaba lwemeya yeTheku luyalungiswa ngaphakathi ku-ANC futhi kuzomenyezelwa uma sekushaye isikhathi esifanele. Ebuzwa ngokufika kwezikhulu ze-ANC kuzwelonke, uthe asikho isimanga lapho ngoba ziqhuba umsebenzi we-ANC. “Kuhlolwa isimo somasipala bonke abaphethwe yi-ANC, hhayi iTheku kuphela. “Udaba lweTheku luphwethwe yisigungu se-ANC esifundazweni. Kusaqhubeka imicikilisho eminingi yangaphakathi okwamanje,’’ kuqhuba uNkk Zulu. Udaba lweMeya yeTheku lubukeka lubaphathisa ngekhanda abaholi be-ANC njengoba bengakaphumeli obala ngekusasa layo. Inikwe ikhefu lezinsuku ezingu-30 okuthe uma liphela bayigixabeza ngelinye lezinsuku ezifanayo yaqhubeka nalo. Indaba isukela ekuboshweni kwayo njengoba ingaphandle ngebheyili kaR50 000. Isolwa emacaleni enkohlakalo ephathelene nethenda kadoti okuthiwa yathola kuyo amantshontsho ezigidi.