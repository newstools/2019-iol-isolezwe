UMHOLI we-EFF uMnuz Julius Malema uthi liyagqabuka igoda phakathi kwabo ne-DA ngeke besavota nayo uma kwenzeka idinga amavoti ayo. UMalema uthi lesi sinqumo basithathe becikwa yimibiko yokuthi abantu abahlala emgwaqeni bayahlawuliswa ngokuhlala onqenqemeni lomgwaqo eKapa. NgoMsombuluko kuvele imibiko ethi uMasipala iCape Town ukhala ngokuthi uthola izikhalo eziningi kubantu abawakhele abathi kwephulwa imithetho. Isikhalo esikhulu besiphathelene nemigwaqo nomsindo obanga isicefe. ''I-EFF ngeke isavota ne-DA  izoncamela ukungavoti. Akusithusi okushiwo yiDA  ngabantu abahlala emgwaqeni ngoba iningi labo abantu abamnyama futhi iDA ayinandaba nabo,'' kusho Malema ukhulume kanje ngesikhathi I-EFF inesithangami nabezindaba eGoli ngoLwesibili. I-ANC eWestern Cape ikhala ezimathonsi ngesenzo sikahulumeni weDA ithi kucindezelwa abantu abaswele. UNobhala we-ANC eWestern Cape uMnuz Faizel Jacobs, uthe kubashaqisile ukuzwa lezi zindaba. ''Imithetho yedolobha abakhala ngokuthi iyephulwa iphathelene neimgwaqo nokubanga umsindo . Ngeke lokhu kubaluleke okwedlula impilo yomuntu. Umasipala uhlawulisa abantu abangondingasithebeni abangena lutho vele. Abanayo kwayona le mali okuthiwa kufanele bayikhokhe. Isihluku sani leso? Kuyacaca ukuthi iDA ayinandaba nabantu,'' kuchaza uJacobs.