Abalandeli bakaNkk Gumede izolo bebebhikisha edolobheni bezwakalisa ilaka labo ngemuva kokuthi i-ANC KwaZulu-Natal yelule isikhathi ikhefu lakhe kuze kube yenza isimemezelo ekuqaleni kuka-Agasti. Abalandeli bagasele emahhovisi kamasipala eCity Hall bakhipha abasebenzi. NgoLwesithathu babe nomlindelo bekhulekela umholi wabo. Ngaphandle kwaseCity Hall kusuke esinamathambo amaphoyisa abeqaphe isimo ededela isibhaxu kubalandeli bemeya kubalwa nezintatheli. Amaphoyisa abonakale ebamba ngesidlozane intatheli ye-Independent Media, uMnuz Sihle Mavuso oze waboshwa kodwa wabuye wadedelwa. Bayisikhombisa abantu ababoshiwe kubalwa nabaholi bemashi. Kuthiwa bathathu abalimele ngemuva kokudutshulwa ngezinhlamvu zenjoloba. Ababhikishi basuke eCity Hall baya eGugu Dlamini Park maqede baphikelela emahhovisi e-ANC. EGugu Dlamini baphakelwe ukudla ukuthiba iphango. Emahhovisi e-ANC akekho okhulume nabo basuka khona baya esiteshini samaphoyisa beyophoqa ukuthi kudedelwe abaholi ababoshiwe. Abazange bangene esiteshini eDurban Central ngoba amaphoyisa abesebalinde ngaphandle abahlakaza ngokudubula emoyeni, efutha nesisi esikhalisa unyembezi. Omunye okhulumela abalandeli bemeya, uMnuz Sduduzo Magwaza, usabise ngokuthi sebezothatha izinyathelo zomthetho uma ingabuyiselwa emsebenzi. “Into esilethe lapha wukuthi sizophoqa ukuthi imeya ivunyelwe iqhubeke nomsebenzi wayo,” kusho uMagwaza. Uthe banezinyathelo eziningi abangazithatha ukulungisa lolu daba. “Sizoqhubeka nokufaka ingcindezi sixoxe nobuholi besifundazwe ngoba thina singabantu abawuqondayo umbutho, uma singanelisekile ngesikunikwa wubuholi besifundazwe sizodlulela ebuholini bukazwelonke nalapho uma singagciliseki sizophoqeleka ukuthi sisebenzise umthetho, ngoba siyakholelwa ekutheni isinqumo sesifundazwe asikho emthethweni,” kusho uMagwaza. Izolo isimo besishubile eThekwini njengoba kuphazamiseke nokuhamba kwezimoto ngesikhathi kuqhubeka umbhikisho. Ngaphandle kwasesiteshini iDurban Central abalandeli bakaGumede bacishe babambana ngezandla namaphoyisa ngemuva kokuthi edubule emoyeni, bewasola ngokusebenzisa izindlela zamaphoyisa obandlululo. Khona izolo ngesikhathi kuqhubeka umbhikisho, kusabalale nemibiko ethi imenenja yoMkhandlu uMnuz Sipho Nzuza isisulile emsebenzini. UNzuza ungufakazi woMbuso ecaleni elithinta imeya. Okhulumela uMkhandlu weTheku uMnuz Msawakhe Mayisela uthe amanga aluhlaza ukuthi uNzuza usulile. Okhulumela amaphoyisa KwaZulu-Natal uColonel Thembeka Mbele uthe bayisikhombisa abantu ababoshiwe mayelana namacala okudala uthuthuva emphakathini. Uthe kukhona nentatheli eboshiwe kodwa yabuye yadedelwa. “Kunecala lokushaya nokudicilela phansi isithunzi eliphenywayo elibekwe intatheli,” kusho uMbele.