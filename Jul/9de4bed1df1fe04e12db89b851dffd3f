UMabuza uthe kumele zivalwe izitolo ezidayisa ukudla okubolile emphakathini. “Izitolo ezidayisa ukudla okonakele emalokishini kumele zivalwe. Kumele zonke izitolo ezisemalokishini zibhaliswe komasipala kanjalo nasemnyangweni wezokuthuthukiswa komnotho,” kusho uMabuza. UMabuza uthe kumele uhulumeni uxoxe nebezinkampani ezizimele ukuze kuqedwe ngeyokufuneka kwesipiliyoni kubantu abasanda kuthola iziqu uma befuna umsebenzi. UMabuza uthe uhulumeni usuluqalile uhlelo lokuthi ungasidingi isipiliyoni kwabathola iziqu. “Kumele sixoxe nomkhakha ozimele ukuze ukulandele ukuthi nawo ungasidingi isipiliyoni uma umuntu efuna umsebenzi esanda kuthola iziqu,” kusho uMabuza. Uthe umnyango wezokuBusa ngokuBambisana nezoMdabu ubike ukuthi kudingeka usize omasipala abangu-48 abadonsa kanzima. “Kuzosizwa imikhandlu ukuze kutholakale umbiko omuhle wezimali. Kunamathimba ajutshiwe ukuthi asize omasipala ngoba umcwaningi mabhuku omkhulu wakhala ngale mikhandlu.” Uthe uhlelo i-EPWP lusizile lwakha amathuba emisebenzi angu-10 million kwakhokhwa uR64 billion. “Noma kuba yimisebenzi yesikhashana kodwa abantu bayakwazi ukuthi bathole okuya ethunjini. Lolu hlelo lusiza intsha ukuze ikwazi ukuthola amakhono kanti iningi esigcina izivulele amabhizinisi ayo ngemuva kokubamba iqhaza kulolu hlelo.” Uthe izinselelo ababhekana nazo wukuthi kuba nenkinga yokuthi kwesinye isikhathi kuba nabacabanga ukuthi bazoqashwa uma sekuphele inkontileka kulolu hlelo. Uthe kunemali eyakhishelwa izifundazwe ngumnyango wezolimo ukusiza abalimi abakhahlanyezwa yisomiso. Ubalule uR20 million owaya e-Eastern Cape, uR13.5 million waseFree State, uR43 million waseNorthern Cape, uR10 million waseLimpopo, uR10 million waseMpumalanga noR170 million waseWestern Cape. Uthe bazosebenzisana neMeya yaseGoli uMnuz Herman Mashaba noNdunankulu waseGauteng uMnuz David Makhura ngodaba lwezinkinga zase-Alexandra. UMabuza uthe akulindwe inkantolo inqume ngodaba oluthinta udaba lophiko olwasungulwa kwaSars okuthiwa lwaluphenya abangayikhokhi kahle intela lapho kuthiwa uMnuz Pravin Gordhan ongungqongqoshe wezamabhizinisi kahulumeni wayeyingxenye yokuthi isungulwe. USomlomo wePhalamende uNksz Thandi Modise, uthe i-EFF ibifuna umbono kaMabuza kulolu daba njengoba lusenkantolo wathi akufane uMabuza aphawule ngalo.