USihlalo we-IFP kuzwelonke, uMnuz Blessed Gwala ophinde abe yilungu lesiShayamthetho KwaZulu-Natal, uthe uMnyango kaMngcinimafa kumele uqonde kabanzi ngobugebengu nokungabikhona kozinzo esifundazweni okubeka umnotho engcupheni. “Kubalulekile ukuthi uma kuzokhishwa isabelo-mali somnyango othile kwenziwe ucwaningo,” kusho uGwala. Unxuse uKaunda ukuba asungule uphiko lwamaphoyisa alubize ngeRural Safety Unit oluzolwa nesihlava sokuhlaselwa kwabalimi. Ethula isabelo-mali somnyango wakhe uKaunda izolo unxuse intsha ukuba ibe sekhaleni empini yobugebengu. “Ukuze sinqobe le mpi, sidinga amasu, sidinga umdlandla njengoba singena kwelinye izinga empini yobugebengu, sidinga abantu abasha ukuba babe yingxenye yale mpi,” kusho uKaunda. Uthe bakhathazekile futhi ngezigameko zobugebengu ezenzeka ezikoleni. “Njengabazali sihambisa izingane zethu ezikoleni sinethemba lokuthi kuphephile khona futhi akukho okungazilimaza kodwa izigameko zakamuva esisanda kuzibona ziyakhathaza futhi ziyizinkomba zokuthi kukhona inkinga ekhona edinga ukusukunyelwa,” kusho uKaunda. Uphinde wazwakalisa ukukhathazeka ngokubulawa kosopolitiki. “Kumele ukubulawa kosopolitiki kuqedwe nya ngoba kudala ukuthi lungabikhona uzinzo kuhulumeni. Sifuna ukutusa ithimba lamaphoyisa eliphenya ngokubulawa kosopolitiki ngomsebenzi walo omuhle, baningi asebeboshiwe futhi ziningi nezibhamu esezitholakele,” kusho uKaunda. Uthe mukhulu umsebenzi osuwenziwe ekulweni nobugebengu nokudala uzinzo esifundazweni kule minyaka emihlanu edlule. “Ngijabule ukuthi kule minyaka emihlanu edlule sibudambisile ubugebengu ehostela laKwaMashu naseGlebelands okuyizindawo ebezidume kabi ngokuba yizidleke zezigebengu kukhona nezigameko eziningi zokubulawa kwabantu, ngifuna ukubonga umsebenzi owenziwe umnyango namaphoyisa ngokwehlisa ubugebengu kula mahostela,” kusho uKaunda. Uthe ubugebengu obusabanika inkinga obenzeka emingceleni eManguzi phakathi kwelakuleli neMozambique. “Kodwa ngiyathokoza ukubika ukuthi siyazama ukusilungisa lesi simo. Okwamanje umnyango wethu usuqeqeshe amavolontiya amaningi wajuba angu-50 ukuba abambe iqhaza ekulweni nobugebengu emngceleni, la mavolontiya asebenzisana namaphoyisa namasosha,” kusho uKaunda. Uthe benza konke okusemandleni abo futhi ukulwa nodlame embonini yamatekisi.