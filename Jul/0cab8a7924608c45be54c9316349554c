UNdlovu ohola umkhankaso wezifundiswa ezingaqashiwe uze wawusabalalisela ePitoli lapho edlulisele khona uhlu lwabo lwezikhalo kuhulumeni kazwelonke. “Simashile ngonyaka odlule sahambisa nohlu lwezikhalo ePitoli. UMengameli wezwe noma abasehhovisi lakhe abakaze basiphendule singabantu abasha abaswele umsebenzi. Sibona enkulumeni yakhe yesizwe ethi uhlela ukudala amathuba omsebenzi awu-2 million kule eminyakeni ewu-10 ezayo. Lokho ngeke kulungise izinkinga esinazo njengamanje ngoba kunabantu abaningi abangasebenzi. Sihleli emakhaya neziqu, uhulumeni akasilaleli,” kusho uNdlovu. Uthe kumanje uhleli kubo eMahlabathini usiza unina engadini ngoba akaqashwe ndawo. “NgineDiploma kwi-Accounting, ngine-Btech kwiManagement Accounting, nginePGCE, ngimatasa neHonours yayo i-Accounting. Singajabula uma uhulumeni esondela kithina asibuze izisombululo esinazo. Uma ethi uzodala amathuba kwezolimo, embonini yendwangu nakwezobuchwepheshe, sifuna ukwazi ukuthi yini ayenzayo ukuhlomisa abantu abasha ngamakhono?” kubuza uNdlovu. Selokhu aqala umbhikisho uNdlovu uthi uye abambe amatoho ezinyanga ezimbalwa aphinde ahlale ekhaya, yingakho eqhubeka nokufunda. “Ngiyacela abantu abasha baqhubeke nokufunda noma bengawutholi umsebenzi. Kungcono umsebenzi usifice sinamakhono ahlukene neziqu zemfundo ephakeme. Kufanele sibumbane singabantu abasha sicobelelane ngolwazi ngoba njengoba singasebenzi abanye ozakwethu baswele,” kusho uNdlovu. Uthe bahlela ukuba nemashi njengoba kuwuJulayi ukukhombisa uhulumeni ukuthi basawuswele umsebenzi. Abantu abasha baseNingizimu Afrika abaqali ukuba nezinkinga uma sebephume ezikhungweni zemfundo ephakeme njengoba besuka emakhaya aswele, iningi labo lifunda ngosizo lweNational Student Financial Aid Scheme (NSFAS). UThuthukani Nkosi owenza iziqu zeMasters kwi-International Relations eNyuvesi yaKwaZulu-Natal, uthe abantu abasha baphoqeleka ukuthi bangene ebugebengwini ngenxa yokungabi nemali. UNkosi ungumbhali wencwadi ekhombisa usizi lwabafundi ezikhungweni zemfundo ephakeme esihloko sithi The Real Price of A Degree. Incwadi iveza ukuthi abafundi kuye kwenzeke baphelelwe yimali yokufunda, abanye bangabi ngisho nezindawo zokuhlala bagcine sebeba yizigebengu. “Kule ncwadi ngilandela impilo yabafundi besifazane. Akusikona ukuthi ngikhuluma ngabantu engibaziyo ngoba incwadi ayikhulumi ngomuntu wangempela. Laba besifazane baswele imali yokufunda bagcina sebewungulwa yizigebengu. Abanye baba womahosha, abanye bashushumbisa izidakamizwa kodwa bebe beqhubeka nokufunda eNyuvesi. Abafana nabo bayangena ebugebengwini babe amaginsa, abanye bashaye ikhadi nokunye okuningi ukuze baziqhube ezifundweni zabo,” kusho uNkosi. Uthe abantu abaningi banokugxeka umzabalazo we#FeesMustFall kodwa ubalulekile ngoba kunabafundi abangenayo imali yokuqhuba izifundo ezikhungweni zemfundo ephakeme. “Kufanele sizibuze ukuthi kungani uhulumeni ethi imfundo imahhala esikoleni samabanga aphansi nesamabanga aphezulu. Bese sizibuza ukuthi abazali abangenayo imali yokukhokha esikoleni bazoyithathaphi eyokukhokha enyuvesi. Iyadingeka imfundo yamahhala ukuze abafundi bangangeni ezilingweni,” kusho uNkosi. Uthe abantu abasha akufanele baziyekelele noma ngabe abawutholi umsebenzi kodwa baqhubeke bafunde. “Angisebenzi mina kodwa ngiyaqhubeka nezifundo zami. Ngibhale nencwadi ngezinkinga esihlangabezana nazo singabantu abasha. Uma sihlangana singaphuma nesixazululo ezinkingeni esibhekene nazo,” kusho uNkosi. Uthe okwamanje incwadi yakhe itholakala kuye kodwa usaxoxa nezitolo ukuze zimdayisele yona. IThe Real Price of a Degree ibiza uR250. Mayelana nezinhlelo zikahulumeni zokudala amathuba omsebenzi uNkosi, uthe uhulumeni kufanele aqinisekise ukuthi abalahlwa ngamacala enkohlakalo bayajeziswa ngoba uma engazithathi izinyathelo iNingizimu Afrika izoba nenzikamnotho. UNkosi uyatholakala ekhasini lakhe likaFacebook elithi Thuthukani Nkosi.