UBUHOLI beNFP sebuthembe owayeyiMeya ye-ANC eMvoti ngaphansi kwesiFunda uMzinyathi ukuthi abuyise isithunzi saleli qembu njengoba kufoloswa ngaye okhethweni lokuchibiyela oluzayo. Lokhu kuvezwe uMnuz Vikizitha Mlotshwa weNFP obechaza ngesinqumo sabo sokuqoka uMnuz Philani PG Mavundla ukuba abamele kwesokuba ikhansela labo uma benqoba lolu khetho lokuchibiyela olungo-Agasti 21. “Sinethemba lokuthi uMavundla uzobuyisa lesiya sithunzi iqembu lethu ebelinaso ngaphambi kokuba libe nezinkinga. Yingakho sikujabulele ukuba avume ukuba sifolose ngaye yize ubengafuni kodwa kube abantu abebemncenga waze wavuma,” kuchaza uMlotshwa. Uthe bavumelene noMavundla ukuba uzosebenzela ukwakha iNFP eMvoti naseMzinyathi ukuze ikwazi ukudlisela ogageni izinhlangano eziphethe kule ndawo. “UMavundla simlande ekhaya ezihlalele engenzi lutho. Uzisholo yena ukuthi akafune sikhundla kodwa uzimisele ukusebenzela abantu ngokukhulisa iNFP. Empeleni laphaya eNhlalakahle ku-ward 2 bekunekhansela le-ANC elesulile. Lijoyine thina saliqoka ukuba lisimele kulolu khetho kodwa ligcine lihoxa ngenxa yezinkinga ebezithinta impilo yalo. Yingakho umphakathi ucele uMavundla ukuba kube nguye ongenayo,” kusho uMlotshwa. UMavundla waqopha umlando ngo-2011 enikela ngomholo wakhe wokuba iMeya, wathi akawudingi kodwa usezoba yiMeya engaholi. Ngalesi sikhathi ubeyiMeya ye-ANC. Nokho izinto azimhambelanga kahle, wagcina esulile ngaphambi kokhetho lwango-2016. Ngenyanga eyedlule ubhale incwadi esula kuKhongolose wathi akusewona lowaya ayewazi ngakho uzibona engasenamsebenzi kuwo yingakho esewushiya.