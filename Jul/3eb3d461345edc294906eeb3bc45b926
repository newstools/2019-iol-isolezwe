Nakuba kungaqinisekisiwe kodwa amaphoyisa aseGoli asola ukuthi ubelalelwe unyendle. Indaba yokungayidlaleli kwakhe iBafana ivele ngesikhathi iqala ingena imiyalezo yenduduzo. Phakathi kwamaqembu awadlalela uBatchelor kukhona izinkunzi zaseSoweto zombili iKaizer Chiefs ne-Orlando Pirates. Udlalile kwiMoroka Swallows, Mamelodi Sundowns nakwiSuperSport United. Uke wasebenza kwiSuperSport njengomhlaziyi kanti uke wasebenza futhi njengephini likaCraig Rosslee kwiMpumalanga Black Aces. Ngesikhathi iChiefs, Pirates neSwallows bezwakalisa ukuzwelana nomndeni nabangani omunye wabake basebenza naye kwithelevishini uthe akakaze ayidlalele iBafana. Ubengomunye wabadlali abambalwa kakhulu ukudlalela wonke amaqembu amakhulu aseNingizimu Afrika. Uqale ukudlala ibhola e-United States of America (USA) ngaphambi kokubuyela kuleli ezodlalela iBidvest Wits ngo-1990. I-Pirates imthathe lapho wafika wadla izicoco nayo okubalwa neseCAF Champions League ngo-1995. Ubaziwa ngokushesha kwakhe ukucasuka. EsekwiChiefs ngo-1999 uke wamiswa ngoba eklinye uzakwabo wamethembisa ukumbulala ngezandla. KwiSuperSport uxoshelwe ukubalwa kwabebeshaya usomabhizinisi waseGoli eParkhurst, eGoli, ngo-2007. Ecaleni lika-Oscar Pistorius wayengufakazi wembuso lapho achaza khona ngobungozi bukaPistorius emphakathini. Akufihliwe ukuthi uBatchelor ubezithandela ubumnandi kanti ubewumngani noMike Schulz owazivumela yena ukuthi wabulala isigwili esasaziwa kuleli uBrett Kebble ngo-2005. UNeil Tovey adlale naye kwiChiefs uthe: “Ubengesabi lutho. Bonke abake badlala naye bayazi ukuthi ubeyisosha ongaya nalo empini.” “U-Edward Motale adle naye iChampions League nePirates uthe: “Kwabuhlungu ukushona kwakho mngani wami. Akukho esingakwenza ngoba indlela yethu sonke.” Amaqembu afana neLamontville Golden Arrows, Ajax Cape Town, Maritzburg United nawo wonke adlale kuwo abelokhu ekhale njalo ngokuzethemba abenakho uma esenkundleni. “Ibuhlungu indaba kaBatchelor ngoba ubefana nomndeni kithina. Sengathi umndeni wakhe ungathobeka amanxeba,” usho kanje uKaizer Motaung ngalo mdlali obeseqenjini lakhe isizini eyodwa.