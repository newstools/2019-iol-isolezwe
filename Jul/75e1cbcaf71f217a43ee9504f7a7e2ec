UZuma kwiKhomishini ephenya ngokulawulwa kwamandla oMbuso yidlanzana, udalule ukuthi yena nomndeni wakhe, bathole izinsongo zokubulawa ngoMsombuluko ebusuku. UMqondisi-jikelele walo Mnyango, uMnuz Vusi Madonsela, utshele abezindaba eKapa ngesikhathi ebuzwa ngezinsongo ezibhekiswe kuZuma, ukuthi banazo izinhlelo zokuvikela ofakazi bale Khomishini kaJaji Raymond Zondo. Uthe uZuma unabo abamvikelayo kodwa uma kunesidingo sokubenezezela lokho kuzokwenziwa. UZuma uqale ubufakazi ngokutshela ikhomishini ukuthi umsizi wakhe uthole ucingo kumuntu angamazi emtshela ukuthi bazombulala (uZuma) nezingane zakhe. “Umsizi wami ubeshayelwa umuntu angamazi, lo muntu uthe kumele atshele uZuma ukuthi ‘sizombulala futhi sizobulala nezingane zakhe’,” kusho uZuma. Uthe izinsongo zenziwe nakummeli wakhe omkhulu, u- dv Muzi Sikhakhane ngeledlule. “Impilo yami, eyomndeni wami neyabameli bami kayiphephile.” USihlalo weKhomishini, uZondo, uzigxekile lezi zinsongo ezibhekiswe kuZuma. “Kuyinto engavumelekile kunanoma ngubani kuleli lizwe ukusebenzisa indluzula, ukwesabisa nanoma ngabe iyingaphi indlela engavumelekile. Uma kukhona abanganeme ngakho kumele bayobika emaphoyiseni,” kusho uZondo. UZondo uthe kuyamthokozisa ukuthi uZuma uyaqhubeka nokufakaza. Ucele abezomthetho kwikhomishini ukuthi bamlekelele uZuma noma yingaluphi usizo aludingayo. OyiNhloko yezoMthetho kwiKhomishini, uMnuz Paul Pretorius, uthe bazoziphenya lezi zinsolo zokusatshiswa kukaZuma noSikhakhane. Umhlaziyi wepolitiki uMnuz Thabani Khumalo, uthe ukholwa ukuthi lezi zinsongo ezibhekiswe kuZuma, umndeni nabameli bakhe, akumele kuyekwe nje ngoba uMthethosisekelo wezwe uthi noma ngabe ubani kuleli othola ukusatshiswa, iminyango efanelo kumele yenze okuthize. “UMthethosisekelo ukubeka kucace ukuthi uma kukhona okusabisayo labo ababhekele ezokuphepha kumele bangenelele,” kusho uKhumalo. UZuma uqhubekile nokwethula ubufakazi izolo, echitha ubufakazi obumhlanganisa nezenzo ezingalungile nomndeni wakwaGupta. Kuningi futhi abengakukhumbuli kule minyaka engu-9 ephethe njengomengameli kuleli. Owayeyisikhulu esiphezulu seGovernment Communication and Information System (GCIS), uMnuz Themba Maseko nowayeyilungu le-ANC ePhalamende, uNkk Vytjie Mentor bangabanye bosopolitiki nezikhulu zahulumeni ezakhomba uZuma ezenzweni ezingalungile. UZuma ubuchithile ubufakazi bukaMaseko bokuthi wachithwa njengesikhulu esiphezulu seGCIS ngemuva kokuthi uZuma ekhiphe umyalelo wawubhekisa kulowo owayengungqongqoshe ehhovisi likamengameli, uMnuz Collins Chabane, ukuthi afake uMaseko komunye umsebenzi noma anqamule inkontileka yakhe. “Angikaze ngithumele uChabane ukuthi asuse uMaseko ekuphatheni iGCIS amyise ukuyoba ngumqondisi jikelele komunye,” kusho uZuma. UZuma uphinde waziqhelelanisa noNkk Mentor, ethi akakaze ahlangane naye. Ukuchithile ukuthi uNkk Mentor waxoshwa njengosihlalo wamabhizinisi kahulumeni ngoba anqaba ukuhlangana noZuma eseChina. * Lo mbiko unezezelwe nguSiyabonga Mkhwanazi noSihle Mavuso