UMENGAMELI Cyril Ramaphosa usexwayise abantu bakuleli ukuthi kunenqwaba ezolahlekelwa imisebenzi eminyakeni ezayo. URamaphosa ukhulume kanje emcimbini wokubuyekezwa kweminyaka engu-25 iNingizimu Afrika ingaphansi kwentando yabantu e-University of Johannesburg (UJ) ngoLwesibili. “Baningi abasolahlekelwa imisebenzi. Bazolahlekelwa imisebenzi ngenxa yezobuchwepheshe, ukuxhumana kwamazwe, ukushintsha kwesimo sezulu nezinye izimo esibhekene nazo njengokukhula kancane komnotho njengoba sekubona kwenzeka kuleli,” kusho uRamaphosa. Noma abantu bakuleli sebekhululekile, uRamaphosa uthe iningi lisaphila ngaphansi kwengcindezi yokungakhululeki ngokomnotho. URamaphosa usole ukwentuleka kwamakhono emisebenzi yezandla njengenye yezimbangela zokwanda kwesibalo sabantu abangasebenzi kuleli. Uthembise ukuthi elakuleli lizoqala izinhlelo zokufundisa abantu ngamakhono ezandla njengendlela yokumelana nesimo esibhekene nezwe. Ngesikhathi ethula inkulumo ayeyibhekise esizweni uRamaphosa wathembisa ukudala amathuba omsebenzi awu-10 million, okuyisibalo esifanayo nesabantu abangasebenzi kuleli namhlanje. 