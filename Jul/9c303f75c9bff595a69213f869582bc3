USUNGENE kwelinye igiya umbango werenti ophakathi kwesiteshi somsakazo womphakathi iVibe FM nesikhungo sobuciko iKCap njengoba kungase kudliwe impahla yesiteshi. Kuthiwa iVibe FM isinqunyelwe ugwayi katiki ukuthi ibuye nobufakazi bezitatimende zasebhange kusasa ukuze kungadliwa impahla yesiteshi. Lokhu kulandela ukufekela kwezingxoxo ebeziphakathi kwesiteshi neKCap ngoLwesine. Emhlanganweni wangoLwesine kuthiwa iVibe FM iveze izitatimende ethe ezemali yerenti ebikhokhelwa iKCap kodwa engaveli kwi-akhawunti yalesi sikhungo. Umthombo wephephandaba ongashayi eceleni uveze ukuthi lo mhlangano uvele wafana nento engekho phakathi kwesiteshi neKCap. “Akubanga khona sivumelwano phakathi kwabesikhungo nomsakazo ngaphandle kokuthi kumele abomsakazo balethe ubufakazi basebhange obucacile. Ezitatimendeni abazivezile emhlanganweni abathe ezemali yerenti ebikhokhelwa iKCap akukho okukhombisa ukuthi ibingena kwi-akhawunti yasebhange yesikhungo. “Kugcine kucelwa umphathi wesiteshi uLucky Dlamini ukuthi aye ebhange ayocela lezi zitatimende ezicacisayo ngemali bese eyaziletha. Uma ehluleka ukwenza kanjalo kuzothathwa igxathu elilandelayo lokuthi isiteshi sifakwe enkantolo ukuze kutholakale incwadi yokudla impahla yesiteshi eyinani lemali esiyikweletayo eKCap,” kusho umthombo. Okhulumela iKCap, uToki Mohoto uthe akukho abazokwenza ngaphandle kokudla impahla uma kungukuthi aziveli izitatimende ezicacile zasebhange. “Sekulindwe uMsombuluko (kusasa) ukuthi uDlamini alethe lezi zitatimende. Kungenjalo kuyiwa enkantolo ukuze kudliwe impahla yesiteshi. Akusekho ukwenza ngokunye manje side isikhathi kukhulunywa noDlamini. Izitatimende azivezile bezikhomba ukuthi kunemali ebikhokhwa kodwa ibingangeni kwi-akhawunti yaseKCap,” kusho uToki. Ummeli weVibe FM, uMnuz Siza Khumalo uthe umhlangano ube khona kodwa yena ubengeyona ingxenye yawo. Kuvele ukuthi imali yerenti ekweletwa yiVibe FM isingaphezulu kukaR100 000.