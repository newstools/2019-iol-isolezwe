Umlingisi okuvela ukuthi udlala kuMuvhango kuSABC 2, kuthiwa uboshwe nabanye abasolwa ababili ngamacala ayisikhombisa okungelokuzenza amaphoyisa, ukuqola imali, ukweba, ukuthumba, inkohlakalo, ukuphazamisa ukusebenza komthetho nokusiza isigebengu. Okhulumela oKlebe uCaptain Ndivhuwo Mulamu, uthe laba basolwa abathathu abaneminyaka ephakathi kuka-27 no-38, baboshwe ngoLwesihlanu ngemuva kokucushelwa umgoga woKlebe. Zibakhalele enxanxatheleni yezitolo iSouthgate Mall, eningizimu yeGoli ngesikhathi bezama ukufuna imali kusomabhizinisi. “Kusolwa ukuthi lo somabhizinisi wafonelwa ngomunye wabasolwa ngoJuni kulo nyaka wathi uyalelwe kuye nguphathina wakhe. Bahlangana e-Isando kodwa ngesikhathi efika wayalelwa ukuthi akahambe nabasolwa baye endlini eseKlopperpark, empumalanga yeGoli. Ngesikhathi befika ummangali uthi abasolwa bakhipha amadayimane bawabeka etafuleni futhi kwathushuka nabanye abasolwa ababili abazibiza ngamaphoyisa,” kusho uMulamu. Uthe bafuna intshontsho likaR100 000 ukuze bezoqeda ngendaba yamadayimane engekho emthethweni. Kuthiwa bathatha imali eyayisesikhwameni sakhe futhi bafuna ukubona imali anayo ebhange. “Kusolwa ukuthi bamthatha ngenkani baya naye eKempton Park naseFourways lapho bakwazi ukukhipha khona uR31 000 wabe esededelwa.” Uqhube wathi udaba ludluliselwe ophikweni oluphenya amacala abucayo enkohlakalo ngoLwesithathu. NgoLwesihlanu bahlele indawo eSouth Gate Mall lapho imali esele eyayizokhokhwa khona. Omunye wabasolwa ungene emotweni yommangali ethi ulande imali wabe eseboshwa ngemuva kokuyithola. “Abanye abasolwa abebesezimotweni ezimbili bazame ukubaleka ngemuva kokubona kwalo abebehamba naye kodwa babanjwa ngemuva kokujahwa ibangana.”