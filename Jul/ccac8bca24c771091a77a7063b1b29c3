Izolo icala lalo wesilisa lihlehliselwe inamhlanje njengoba engazange avele phambi kwemantshi. ULanga udutshulwe ngoMgqibelo ngesikhathi ejaha izigebengu ebezintshontshe imali nogwayi kwesinye isitolo esisePhoyinti. Amaphoyisa athole ukuthi uLanga ubambe isigebengu esisodwa kwezine ebezibaleka, samdubula washonela esibhedlela. Ngaphandle kokuba wumfundisi uLanga ubebuye alingise emidlalweni yethelevishini, asebenze kuMasipala weTheku aphinde abe sekilabhini yabagibela izithuthuthu. Amazwi enduduzo alokhu engene njalo kodwa okududuza abangani nezihlobo zikaLanga wukuthi ushone elwa nobugebengu kwazise kuthiwa ubewumuntu ongahambisani nabo futhi ethanda kube nokuthula emphakathini. UMnuz Thembinkosi Ngcobo, okhulumela umndeni, uthe ngoLwesine kuzoba nenkonzo yesikhumbuzo eThekwini Community Church lapho ebengumfundisi khona bese efihlwa ngoMgqibelo. Uthe bebelindele ukuthi uLanga uzobulawa wumdlavuza kapopopo ngoba ezinyangeni eziyisishiyagalolunye ezidlule ubelaliswe esibhedlela ngenxa yawo kodwa-ke bayakwemukela ukuthi ushone ezama ukulwa nobugebengu. UNgqongqoshe wezokuThutha nokuPhepha koMphakathi KwaZulu-Natal, uMnuz Mxolisi Kaunda, ukugxekile ukubulawa kukaLanga wadlulisa amazwi enduduzo kubangani nomndeni wakhe. “Sidumele ngokubulawa kukaLanga yizigebengu ezingenanembeza. Kubuhlungu ukuthi ubulawe ezama ukubamba izigebengu. Akwenzile kukhombisa ngokusobala ukuthi sonke kufanele silwe nobugebengu,” kusho uKaunda. UKaunda uthe uzotshala amaphoyisa ezindaweni eziyingozi abale kuzo i-Albert Park, inkaba yeTheku, iNorth neSouth Beach. Ucele amaphoyisa ukuthi agasele emabhilidini amadala asephenduke izindawo okucasha kuzo izigebengu.