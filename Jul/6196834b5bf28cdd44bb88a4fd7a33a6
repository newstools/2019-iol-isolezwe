AMAQEMBU ezigebengu eCape Flats, eKapa, athi akuthi diki ngokujutshwa kwamasosha kule ndawo. Kunalokho athi akushayela ihlombe ukuba khona kwawo ngoba kuzochaza ukuthi sizokwehla isibalo sokufa kwabantu abamsulwa. Ngeledlule ungqongqoshe wamaPhoyisa kuleli, uMnuz Bheki Cele umemezele ukuthi iSouth African Defence Force (SANDF) izojutshwa ukuyozama ukwehlisa udlame oludalwa amaqembu ezigebengu eCape Flats. Nokho, amaqembu ezigebengu athi akuwethusi nakancane ukuba khona kwamasosha. Ilungu leDixie Boys elikhulume nephephandaba elinguzakwabo weSolezwe, iDaily Voice, lithe: “Amasosha angeza dadewethu, akusithinti nakancane. Uyazi abantu basibiza ngabashushumbisi bezidakamizwa, asishushumbisi izidakamizwa thina, singabanikazi bebhizinisi elincane. Kungenzeka silimale kancane njengoba kunamasosha manje kodwa konke kuzoqhubeka.” Leli lungu likwamukele ngezandla zombili ukufakwa kwamasosha kule ndawo. “Sekufe abantu abaningi abamsulwa. Kuhle ukuthi sekukhona amasosha, lokhu kuzonqanda ukudutshulwa kwabantu, baphephe,” usho kanje. Amalungu eJunky Funky Kidz (JFK) nawo athe akubethusi ukuba khona kwamasosha. “Ngeke basithinte. Sibakhulu kakhulu futhi sinamanye amaqembu amancane. Siyabanakekela abantu bethu (umphakathi). Bakhona labo abakhalazayo kodwa uma ucabanga bakhona abantu abazolwa nabantu abanikeza isinkwa? Angiboni kanjalo,” usho kanje. Uqhube waveza ukuthi amaphoyisa akhohlakele kabi futhi yiwo adlala indima enkulu ekuphumeleleni kwabo. “Amaphoyisa akhohlakele. Ucabanga ukuthi kungani behlale bengatholi lutho. Adla izidakamizwa futhi ayathanda ukuboleka imali, uma ucabanga ayithola kubani leyo mali? Esikufunayo nje kuwo ukuthi asazise ukuthi kwenziwani.” Uqhube waveza ukuthi nabo banemithetho yabo futhi labo ababulala abantu abamsulwa emphakathini bayaqondiswa. Amalungu eG-Unit anqabile ukukhuluma ngamasosha, athi: “yinto yezingane leyo.” Khonamanjalo, umholi weMongrels Gang edayisa itik nemandrax uvele wafa yinsini ebuzwa ukuthi bazothikamezeka kanjani ngokuba khona kwamasosha. “Singabantu bebhizinisi, noma yini eyenzekayo emphakathini, ibhizinisi liyaqhubeka. Sizokwazi uma sebeza, ukuthi bazoza kanjani, nokuthi bazofika ngobani isikhathi. Indlela esenza ngayo izinto leyo. Akukho okuzosivimba.” Owe-Americans Gang, edayisa izibhamu ezingekho emthethweni, insangu, itik nemandrax uthe izidingo zabantu uma zisekhona ibhizinisi labo aliyi ndawo. “Ngabona kufika amasosha, iningi lawo lijutshwe endaweni engihlala kuyo. Nginemizi engicasha kuyo, ngiyakwazi ukubona konke okwenziwa abezomthetho. Ibhizinisi ngeke lime ngoba nakhu sekushubile. Amasosha azoza ahambe, kodwa izidingo zabantu zizosala.” 