Usho lokhu nje kulandela isinqumo sikaRamaphosa sokuthi uzoya enkantolo eyophikisana nombiko ka-Advocate Mkhwebane lapho ethe wakhohlisa iPhalamende ngodaba lwalo mnikelo kaR500 000 wokuxhasa umkhankaso wakhe wokuba nguMengameli we-ANC ngo-2017. “Nginabo bonke ubufakazi ngalolu daba sizoveza yonke into enkantolo. Udaba ngiludlulisele ophikweni lwezokushushisa ukuze kube yilona oluzophenya udaba lwalo mnikelo nokuthi kwabakhona ukushushumbiswa kwemali,” kusho u-Advocate Mkhwebane. Usole uRamaphosa ngokuthi washesha ukuphendula umbuzo weDA ngalolu daba ePhalamende engenalo ulwazi olugcwele. “Kwakumele alinde aze athole umbiko ogcwele, angasheshi aphendule. Kwakungewona umbuzo wokuqala kodwa kwakuwumbuzo olandelayo yingakho sasingekho isidingo sokuthi asheshe aphendule,” kusho u -Advocate Mkhwebane. Uthe uze waphenya udaba lwalo mnikelo ngoba kwafakwa isikhalazo yiDA. “Uma nabanye ababengenele umbango wokuhola i-ANC kuthiwa asibaphenye ngiyokwenza nalokho. URamaphosa ngimphenye ngoba kufakwe isikhalazo abanye asikaze sifakwe isikhalazo ngabo,” kusho uAdv Mkhwebane. Ukuchithile ukuthi ungumuntu kalowo owayenguMengameli, uMnuz Jacob Zuma ngoba nguyena owasayina incwadi yokumqasha. “UZuma waqoka uMengameli wamaJaji, owayenguMvikeli woMphakathi u-Advocate Thuli Madonsela waqokwa nguZuma ngakho ungathi bonke labo abantu baZuma? Mina ngaphakanyiswa iPhalamende emuva kokufakwa imibuzo nabanye ababegaqele lesi sikhundla kubuka wonke umuntu wakuleli,” kusho yena. Khonamanjalo, iDA ifuna iPhalamende lisheshise uhlelo lokukhipha esikhundleni u-Advocate Mkhwebane emuva kokuba iNkantolo yoMthethosisekelo imchithile yathi waqamba amanga odabeni oluthinta uphenyo lweBhange loMbuso. Inkantolo enkulu yachitha isinqumo sakhe sokuthi ibhange i-Absa kumele libuyise uR1.1 billion kwibhange lombuso ngoba latakulwa leli bhange ngesikhathi sobandlululo. Lokhu kusho ukuthi angazithola esekhokha imali ecela kuR900 000 ephaketheni lakhe wezindleko zecala. Inkantolo ithole ukuthi akazange ahambise ngendlela uma enza uphenyo futhi waqamba amanga, wangalandela imigomo yehhovisi loMvikeli woMphakathi.