Umgilwa, ohlala eGobizembe, KwaSwayimane, uthola ukululekwa ngokwengqondo wosonhlalakahle. UNgqongqoshe wezokuThuthukiswa koMphakathi, uNkk Nonhlanhla Khoza, namhlanje uzomvakashela emzini wakhe ukuyohlola isimo sakhe nokumduduza ngokumehlele. Kuthiwa owadlwengulwa wayesanda kuzumeka ngesikhathi ezwa ubukhwashakhwasha endlini yakhe ngoMgqibelo. Uthe uma esukuma eyohlola okwenzekayo, kwaqhamuka indoda yamdlwengula. Ngo-2012 kwadlwengulwa izalukazi ezimbili KwaSwayimane ezineminyaka ewu-94 no-82 ngesonto elilodwa. Ziningi ezinye izivuvaba zokuhlaselwa kwabantu abadala ezenzekile kule ndawo. UMnyango wezokuThuthukiswa koMphakathi usube nemikhankaso eminingi eqwashisa abantu ngokuhlukunyezwa kwabadala, wakha nesikhungo esinakekela abantu abadala esidle uR22.3 million. UCaptain Nqobile Gwala wamaphoyisa KwaZulu-Natal ukuqinisekisile ukuthi kuvulwe icala lokudlwengula emuva kokuthi owesifazane edlwengulwe yindoda angayazi emzini wakhe ngabo-8 ebusuku ngoMgqibelo. Uthe amaphoyisa aseWartburg yiwona avule icala ase edlulisela idokodo emaphoyiseni aphenya amacala athinta udlame emndenini, ukuvikelwa izingane namacala ocansi. Bekungakaboshwa muntu kodwa uphenyo luyaqhubeka.