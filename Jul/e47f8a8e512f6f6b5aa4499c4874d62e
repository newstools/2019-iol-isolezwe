UYISE wesibabuli sikanozinti esasidlalela i-Orlando Pirates neBafana Bafana, uSenzo Meyiwa, usedlulile emhlabeni. Izindaba zokudlula kukaMnuz Sam Meyiwa zisabalale ngoMsombuluko ekuseni. UMeyiwa washaywa yisifo sohlangothi nyakenye kanti ubegqigqa izibhedlela ngemuva kokuhlaselwa yilesi sifo ngaphambi kokulashelwa ekhaya. Wangeniswa esibhedlela isimo sisibi engasakwazi ukuhamba nokukhuluma ngoJulayi nyakenye. Ngesikhathi esebuyele ekhaya wavakashelwa ngowayengungqongqoshe wezeMpilo KwaZulu-Natal uMnuz Sibongiseni Dhlomo owamnikelela nge-wheelchair. UMeyiwa udlule emhlabeni nje ubengakakutholi ukuphumula ngokubulawa kukaSenzo owadutshulwa eVooslorus eGoli ngo-2014. Udaba olusaqhubeka. 