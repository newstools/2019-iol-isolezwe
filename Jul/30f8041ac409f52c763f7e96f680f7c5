UPhini likaNobhala wesiyingi sasoSizweni, uNkk Noxolo Nzuza, uthe lesi sinqumo basithathe emhlanganweni ophuthumayo abawubizile ngoMsombuluko ngemuva kokuzwa uZungu ekhuluma emsakazweni mayelana nengqungquthela nokuyilapho ephinde wangakhuluma kahle ngoMengameli weqembu Inkosi Mangosuthu Buthelezi. “Ngingakuqinisekisa ukuthi yithina esithathe isinqumo sokumumisa uZungu kuze kuba kuphutholwa uhlelo lokuqondiswa kwakhe ubugwegwe ngemuva kokuthi ekhulume ngezindaba zenhlangano kwabezindaba. Isinqumo sokumumisa sisidlulisele kwisigungu esiphezulu,” kusho uNkk Nzuza. UNkk Nzuza akazange athande ukwenaba kakhulu ngalolu daba, wacela ukuthi kuthintwe umkhulumeli weqembu uMnuz Mkhuleko Hlengwa. Imizamo yokuthola uHlengwa ayizange iphumelele. Ucingo lwakhe belukhala lungabanjwa kanti nomyalezo athunyelelwe wona kuze kwashaya isikhathi sokushicilela engawuphendulile. Isolezwe linayo ikhophi yencwadi ebhalwe isiyingi sasoSizweni eqinisekisa ukumiswa kukaZungu enhlanganweni. Ethintwa uZungu izolo, uthe ayikho incwadi asayitholile evela esiyingini sabo ekhuluma ngokumumisa enhlanganweni. UZungu uthe isiyingi sasoSizweni asinawo amandla okumumisa enhlanganweni. “Abantu abanamandla okungimisa isigungu esiphezulu kuphela. Into engenziwa isiyingi ukungibizela emhlanganweni sixoxe,” kusho uZungu. UNobala-jikelele we-IFP, uMnuz Velenkosini Hlabisa, uthe ngokulawulwa uMthethosisekelo isiyingi sinawo amandla okuthatha izinqumo bese sibikele izinhlaka eziphezulu. “Okwamanje akukho ebesisakutholile okuvela esiyingini sasoSizweni, mhlawumbe basenza izinhlelo zokusibikela. Uma isinqumo besithathe izolo (ngoMsombuluko) asilindele ukuthi namhlanje (ngoLwesibili) ngabe sekukhona esikutholile,” kusho uHlabisa. UZungu ube sezindabeni ngemuva kokuphumela obala wakhalaza ngemiphumela yengqungquthela yeqembu nokulapho ebhalele ubuholi obuphezulu beqembu kubalwa noButhelezi, wacela ukuthi kwenziwe impinda yengqungquthela. Le ncwadi uyibhale emuva kokuthi amalungu eqembu anganeme wona aqome ukuzifihla ngoba esaba ukuhlukunyezwa ekhalaze kwabezindaba nokuyilapho esole khona uButhelezi ngokukhomba ngentshebe uMnuz Thami Ntuli ogcine ekhethwe njengoSihlalo omusha weqembu equmba phansi imbangi yakhe uMnuz Mbangiseni Yengwa. 