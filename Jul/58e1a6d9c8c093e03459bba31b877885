ISAZI somnotho nezomthetho uSolwazi Bonke Dumisa sithi uphethroli uzonyuka ngo-12 cents ngesonto elizayo ngenxa yokunyuka kwentengo ka-oyela ongahluziwe obudayisa ngo-US$63.92 umphongolo izolo. UDumisa uthe abashayeli bezimoto zikadizili bazojabula ngoba wona uzokwehla ngo-14 cents ilitha. Ilitha likapharafini lona lizokwehla ngo-8 cents. Uthe abantu baqhubeke nokubopha izifociya ngoba uma kunyuka uphethroli kuvamise nokuthi kunyuke ukudla kodwa kulokhu kungase kunganyuki ukudla ngoba udizili awunyukanga. Uma kunyuka udizili nokudla kuye kunyuke ngenxa yokuthi abalimi basebenzisa wona uma belima emaplazini noma sebethutha ukudla bekusa ezimakethe ngamaloli. Ukunyuka kukaphethroli ngeke kubahlukumeze abagibeli bamatekisi ngoba vele isinyukile imali yokugibela kulo nyaka. Imali yokugibela amatekisi inyuswa njalo ngoJulayi bese iyama noma ngabe uphethroli unganyuka izikhawu eziningi. ICentral Energy Fund ithe intengo ka-oyela ibilokhu inyuka kusukela ngoJulayi 11 kodwa ekadizili ibimi ndawonye yikho uphethroli uzonyuka. Esitatimendeni sabezindaba i-Automibile Association (AA) ithe ukunyuka kukaphethroli kwenziwa wukuxokozela okwenzeka emazweni awukhiqizayo ababale kuzo u-oyela osemiphongolweni yase-United States, ukungabikho kozinzo kwipolitiki yaseMiddle East nokuncishiswa komkhiqizo ka-oyela kumazwe angaphansi kwe-Organization of the Petroleum Exporting Countries (OPEC).