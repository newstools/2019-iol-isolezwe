Namanye amalungu omkhandlu athe alangazelele ukubona imiphumela ye-laboratory, ngoba sabethusa lesi sigameko. Ngalo lolo suku, iMenenja yeDolobha uSipho Nzuza wahlaselwa amakhansela e-ANC aseka uGumede ngenxa yombiko wephephandaba elinguzakwabo weSolezwe, iThe Mercury, owawuthi usephenduke ufakazi wombuso ecaleni lemeya nabanye osomabhizinisi ababoshwe ngethenda likaR208 million. Kubikwa ukuthi kwadingeka ukuthi kungenele onogada baNzuza bemuvikela ngesikhathi ehlaselwa. Usekela SomlomoÂ  weSishayamthetho saKwaZulu-Natali uMnuz Mluleki Ndobe, uthe lezi "yizikhathi ezinzima" kumasipala. UNdobe uthe uthole umbiko ngodaba lukaPeer futhi usalinde imiphumela yokuhlola kwamanzi. "Sizothatha izinyathelo siphendule kuphela uma sesithole imiphumela," kusho yena. Ekhuluma ngodaba lukaNzuza, uNdobe uthe ngokombiko awutholile, kwaba nengxabano evutha uphondo, okwalandela ngokuthi amalunga omkhandlu acelwe ukuba ehlise imimoya. "Sesikhumbuze amakhansela ukuthi uma engeneme ngezinqubo ezithile, kufanele alandele imigudu efanele ukubeka izikhalazo. Kuze kube imanje asikatholi mbiko ngezinkinga abanazo," kusho yena. UNdobe uthe ngesikhathi besalinde umhlahlandlela kwi-ANC ngodaba lukaGumede, ucele amalunga ukuba ayeke ukuphazamisa ukusebenza kukamasipala.