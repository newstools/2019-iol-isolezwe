Izolo okhulumela iMKMVA kuzwelonke uMnuz Carl Niehaus, uthe imashi eGauteng izoqhubeka njengoba behlelile yize iMK National Council idonse amalungu ayo ngendlebe yathi akangamasheli eLuthuli House namhlanje. “Siyakuqinisekisa ukuthi uNobhala weMKMVA eGauteng uSolly Matebesi usazisile ukuthi bazomashela eLuthuli House ngokuthula banxenxe umbutho ukuthi usebenzise iziphakamiso ezenziwa engqungqutheleni ka-54 ye-ANC ikakhulukazi lezo ezithinta amasosha oMkhonto weSizwe nosizi abhekene nalo,” kusho uNiehaus. Uthe ubuholi obuphezulu beMKMVA busebenza kanzima ukusiza ababengamasosha oMkhonto weSizwe. UNiehaus uthe banelungelo lokubeka imibono yabo nelokumasha ngokuthula njengoba bezokwenza namhlanje. “Kuwubuwula ukuthi kuthiwe imashi yeMKMVA ifana nokuthi amaqabane avukela umbuso we-ANC. Imashi ikhombisa ukuthi amasosha oMkhonto weSizwe afuna ukubeka izikhalo zawo nokuthi kusebenze iziphakamiso ezathathwa engqungqutheleni. Singabantu abanokuthula futhi sifuna ubumbano yingakho nemashi yethu izoba nokuthula,” kusho uNiehaus.