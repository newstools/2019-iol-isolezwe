Ongangazwe lakhe uphinde wahlangana noMntwana uCharles wakhona kwelamaNgisi. UNdunankulu kaZulu, Inkosi Mangosuthu Buthelezi ikhiphe lesi simemezelo ngalolu hambo oluyingqophamlando ukuze kungabi sengathi iMbube ibihambe isinyelela. “Ngazisa uZulu ukuthi Ingonyama kaZulu Isilo samaBandla onke uZwelithini Goodwill kaBhekuzulu sisahambele phesheya eWales kwelamaNgisi, lapho simenywe khona yibutho lamaWelsh. “Phela yilo leli buthu iWelsh elalwa nebutho likaZulu ngoJanuwari 22, 1879, ngempi yamaNgisi noZulu - KwaJimu (eShiyane) ngosuku ibutho leSilo sasoNdini, uCetshwayo kaMpande elanqoba ngalo ibutho likaKhwini Vitholia (Queen Victoria) eSandlwana,” kusho uButhelezi. Uthe Isilo siphelezelwe yiNdlunkulu yaseNyokeni uNdlunkulu uMaMchiza, amazinyane aso nabanye abaNtwana baseNdlunkulu. “Siphelekezelwe futhi nanguSihlalo weNgonyama Trust iJaji Jerome Ngwenya. “Siphelekezelwe nayiziMeya, iMeya yeSifunda seZululand uMfundisi Thulasizwe Buthelezi neMeya yaseMzinyathi uMfundisi Petros Ngubane kanye neChaplain yeSilo uMfundisi Mthembu nebutho. “Sengathi sebebonke abahambile bayafika ku-60, baholwa nangumhlahli walobu budlelwane nebutho laphesheya iNkosi Gugu Ngcobo,” kusho uButhelezi. Uthe lolu hambo luyaziwa nanguNdunankulu waKwaZulu-Natal uMnuz Sihle Zikalala. Uveze ukuthi uMnyango kaZikalala ufake isandla. “Isilo singithumile ukuba lokhu ngikwazise isizwe sikaZulu kungabi sengathi Imbube ihambe ngokunyenya,” kusho uButhelezi.