UThabile Molebale (23) owenza i-Electrical Engineering eMbilo Private Technical College kuthiwa wahamba kubo ngoJuni 25 emini ewumuntu oya ePinetown. Unina, uNksz Nokuthula Sibisi, uthe baqala ukukhathazeka bebona kushona ilanga engabuyi kanti akayona ingane ehamba isikhathi eside ekhaya. “Sahlala kwaze kwahlwa sizama ukumshayela kwiselula singamtholi. Iselula yakhe yagcina iphendulwa yisoka lakhe ebesisanda kulazi. Ngathi uma ngithetha ngifuna ukukhuluma naye, lo mfana wathi uzombuyisa emuva kwemzuzu ewu-30. Kwaze kwasa sihleli sigadile, engabuyi. Emuva kwalokho ucingo bese luvaliwe, ngize ngayobika emaphoyiseni sahamba nawo simfuna. Sakuthola kubo kamfana wathi unina akamazi umtanami, nalo mfana uma emshayela amaphoyisa wathi uyaphila uzombuyisa kodwa lutho namanje,” kusho uNksz Sibisi. Uthe okubakhathaza kakhulu ukuthi isoka liyabonakala kubo kodwa umkhondo wendodakazi yakhe awuveli nakancane. “Kunodadewethu ozoshada ozobe emiswe uThabile, kufanele ngabe ulungiselela umshado manje asazi kumele senzenjani. Angisakhaleli izinto eziningi nosekwenzekile kodwa ngifuna kubuye ingane yami. Asisakwazi ngisho ukudla ngoba sicabanga yena,” kusho uNksz Sibisi. Uyise kaThabile, uMnuz Tswalopele Molebale (53) waseHammarsdale utshele leli phephandaba ukuthi noma engahlali nendodakazi yakhe kodwa basondelene kakhulu. Uthe uke waba nokusola ukuthi kukhona okushaya amanzi uma kuphela amasonto amabili ingamfoneli futhi ingezi ukuzombona njengenjwayelo. “Baqale bazama ukumfuna bodwa ekhabonina bangangibikela ngesikhathi, emuva kokuzwa ngazama ukulandela umkhondo. Ngithole ukuthi isoka lidala kunaye futhi leli gama elazibika ngalo konina akulona elangempela abantu bangakubo bayaliphika,” kusho uMolebale. Okhulumela amaphoyisa KwaZulu-Natal, uLieutenant Colonel Thulani Zwane, uthe kuvulwe idokodo lokulahleka kwesitshudeni kanti bacela abangaba nolwazi bathinte amaphoyisa aseduze.