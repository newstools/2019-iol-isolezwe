Izindaba zokushona kukaLanga zisabalale ezinkundleni zokuxhumana kusuka ngoMgqibelo ebusuku okuwusuku okwenzeke ngalo isehlo esenzeke ngesikhathi eyovakashela umngani wakhe ohlala emgwaqweni uHospital, ePhoyinti, eThekwini. ULanga ubephuma emhlanganweni wabagibela izithuthuthu akade behlela uhambo oluya e-Eastern Cape. UMnuz Thembinkosi Ngcobo okhulumela umndeni wakwaLanga, uthe abazibonele isigameko bathe uLanga ubesanda kupaka imoto ngesikhathi kumenyezwa ukuthi akuvinjwe izigebengu ebezigqekeze kwesinye isitolo. “UMhlonishwa uye wabamba omunye umfana kulaba akade bebaleka. Lowo mfana ube esedubula uMhlonishwa. Sithole ukuthi uMhlonishwa ubevakashele umngani wakhe ohlala kuHospital Road ngesikhathi ehlelwa yilo mshophi. Uphuthunyiswe esibhedlela i-Addington kwathi emuva kwemizuzu ewu-20 efikile washona. Ukushona kwakhe ngale ndlela akungithusi ngoba ubewumuntu othandayo ukusiza umphakathi, ubengahambisani neze nobugebengu,” kusho uNgcobo obebuye abe wumphathi kaLanga kumasipala. Kuzokhumbuleka ukuthi uLanga wayeseka umndeni womculi weGqom uBabes ngesikhathi kusanda kuvela i-video yalo mculi eshaywa yisoka lakhe uMampintsha. Uthe nangesikhathi kunokungaboni ngasolinye phakathi kwabokufika nabakuleli, uLanga wangena phakathi kwabo elamula, engasiphethe isikhali ngoba ubewumuntu othanda uxolo. “Umndeni wakwaLanga ushaqekile ngalesi sigameko ngoba kukhona abahambile bayokwazisa umama kaMhlonishwa nomfowabo ngokwenzekile. Bebethembele kuyena ngoba uyena obebheke ikubo. Ushiye emhlabeni umfana wakhe oneminyaka ewu-19 kwazise wayesedivosile kudala,” kusho uNgcobo. Uthe umndeni uhlela ukufihla ngoMgqibelo kodwa amathuna bekungakashiwo ukuthi kuzoba yimaphi, kuzoba nenkonzo yesikhumbuzo ngoLwesine eThekwini Community Church (ECC) lapho uLanga ebebuye abe wumfundisi khona. UMbhishobhi Vusi Dube uthe badumele ngokushona kukamfundisi wabo obezama ukulwa nobugebengu. Uthe lesi sigameko siyakhombisa ukuthi inkinga yobugebengu inzima kakhulu eThekwini futhi idinga wonke umuntu asukume. “Siyibandla kukhona esihlela ukukwenza ngaleya ndawo ngoba ayiphephile kahle. ULanga sengimaze iminyaka engaphezu kuka-21, njalo ubehlale efudumele ethanda ukusiza,” kusho uDube. Udlulise amazwi enduduzo kubangani nomndeni kaLanga wathi naye amandla uwathola kubazalwane. Izolo amakholwa ase-ECC abehambele kubo kaLanga eGolokodo, eFolweni, eyoduduza umndeni. UCol Thembeka Mbele wamaphoyisa KwaZulu-Natal uthe amaphoyisa asePhoyinti aphenya icala lokubamba inkunzi nelokubulala. “Amaphoyisa athole ukuthi amadoda amane abehlome ngezibhamu angene esitolo esiseSouth Beach Avenue, akhomba umnikazi wesitolo nabasebenzi ngezibhamu. Abe esethatha imali nogwayi abaleka. Owesilisa uye wazama ukujaha izibegengu kodwa ezintathu zabaleka wabamba esisodwa esiye samdubula. Uphuthunyiswe esibhedlela kodwa ngebhadi washona,” kusho uCol Mbele. Uthe kuboshwe owesilisa nesibhamu sitholakele. Kulindeleke ukuthi oboshiwe avele eNkantolo yeMantshi yaseThekwini maduze.